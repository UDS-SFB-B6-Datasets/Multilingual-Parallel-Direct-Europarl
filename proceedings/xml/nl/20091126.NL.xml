<?xml version='1.0' encoding='utf-8'?>
<text id="20091126.NL" lang="nl" date="2009-11-26" place="Straatsburg" edition="Uitgave PB">
  <section id="creitem1" title="1. Opening van de vergadering"/>
  <section id="creitem2" title="2. Ingekomen stukken: zie notulen"/>
  <section id="creitem3" title="3. Presentatie van het jaarverslag van de Europese Rekenkamer - Jaar 2008 (debat)">
    <intervention id="4-007" speaker_id="2323" name="De Voorzitter" is_mep="True" mode="spoken">
      <p sl="nl">Aan de orde is de presentatie van het jaarverslag van de Europese Rekenkamer.</p>
    </intervention>
    <intervention id="4-008" speaker_id="photo_generic" name="Vítor Manuel da Silva Caldeira" is_mep="True" mode="spoken">
      <p sl="en">voorzitter van de Rekenkamer. − Mijnheer de Voorzitter, geachte Parlementsleden, dames en heren, ik ben vereerd dat ik vandaag de gelegenheid heb om deel te nemen aan uw debat over het jaarverslag van de Europese Rekenkamer over de tenuitvoerlegging van de begroting voor het financiële jaar 2008, dat ik op 10 november al aan u, mijnheer de Voorzitter, en aan de Commissie begrotingscontrole heb gepresenteerd.</p>
      <p sl="en">Het jaarverslag van dit jaar bevat vier belangrijke boodschappen.</p>
      <p sl="en">Ten eerste geeft de Rekenkamer voor het tweede achtereenvolgende jaar een verklaring zonder beperking over de boekhouding. Hij concludeert dat de boekhouding in alle materiële opzichten een betrouwbaar beeld geeft van de financiële situatie, resultaten en geldstromen van de Europese Unie aan het eind van het jaar. Met andere woorden: het financieel eindoverzicht voor 2008 geeft een juist en eerlijk beeld, hoewel er de nodig aandacht moet worden besteed aan het aanpakken van de zwakke punten in de systemen van een aantal directoraten-generaal van de Commissie.</p>
      <p sl="en">Met betrekking tot de wettigheid en regelmatigheid van de onderliggende verrichtingen is de tweede belangrijke boodschap dat er de afgelopen jaren een algemene afname is geconstateerd in de mate van onregelmatigheid. De mate van onregelmatigheid blijft echter op een aantal gebieden te hoog.</p>
      <p sl="en">Evenals in de voorgaande jaren geeft de Rekenkamer voor 2008 een verklaring zonder beperking over de ontvangsten en de betalingsverplichtingen. Het beeld voor de betalingen blijft echter wisselend.</p>
      <p sl="en">Voor administratieve en overige uitgaven geeft de Rekenkamer net als in de voorgaande jaren een verklaring zonder beperking. De Rekenkamer geeft ook een verklaring zonder beperking over onderwijs en burgerschap en schat dat de foutenfrequentie is gedaald tot minder dan 2 procent. Dit resultaat is vooral te danken aan een hoog percentage vooruitbetalingen in 2008, die een kleiner foutenrisico hebben dan tussentijdse betalingen en betalingen achteraf. De systemen op dit gebied worden echter nog steeds beoordeeld als slechts gedeeltelijk effectief.</p>
      <p sl="en">Voor landbouw en natuurlijke hulpbronnen concludeert de Rekenkamer dat, behalve voor plattelandsontwikkeling, de betalingen in alle materiële opzichten wettig en regelmatig waren. Dit is de eerste keer dat de Rekenkamer een verklaring met beperking geeft en geen afwijzend advies. De algemene foutenfrequentie voor deze beleidsgroep is minder dan 2 procent, een afname ten opzichte van de eerdere jaren. Tekortkomingen in toezicht- en controlesystemen met betrekking tot plattelandsontwikkeling hebben in hoge mate bijgedragen tot het algemene oordeel van de Rekenkamer dat de systemen slechts gedeeltelijk effectief zijn.</p>
      <p sl="en">De Rekenkamer geeft ook een verklaring met beperking over de beleidsgroep economische en financiële zaken als gevolg van fouten die zijn aangetroffen in transacties met betrekking tot het zesde kaderprogramma voor onderzoek en technologische ontwikkeling.</p>
      <p sl="en">Voor de beleidsgroepen cohesie, onderzoek, energie en vervoer en hulp aan derde landen, ontwikkeling en uitbreiding blijft de Rekenkamer afwijzende adviezen geven, omdat hij concludeert dat ze materiële fouten bevatten, zij het op verschillende niveaus.</p>
      <p sl="en">Cohesie blijft het gebied met de meeste fouten. De Rekenkamer schat dat ten minste 11 procent van het totale bedrag van 24,8 miljard euro dat gedurende 2008 is terugbetaald met betrekking tot de programmeringsperiode 2000-2006, niet terugbetaald had moeten worden.</p>
      <p sl="en">De Commissie heeft beweerd dat de correctie- en terugvorderingsmechanismen het effect van de fouten verminderen. De Rekenkamer is echter van mening dat de lidstaten niet voldoende volledige en betrouwbare informatie over financiële correcties verstrekken om deze bewering te ondersteunen. Ook heeft de Rekenkamer gevallen gezien van lidstaten die door de Commissie afgewezen niet-subsidiabele kosten hebben vervangen door andere kosten die evenmin subsidiabel waren.</p>
      <p sl="en">Met betrekking tot de programmeringsperiode 2007-2013 zijn bijna alle betalingen voorfinanciering, waarvoor relatief weinig voorwaarden gelden. Het is daarom nog te vroeg om te kunnen zeggen of wijzigingen in de regels of systemen het aantal fouten hebben verminderd. Vertragingen in de goedkeuring van beschrijvingen van de systemen van de lidstaten, nalevingsbeoordelingen en controlestrategieën hebben echter de tenuitvoerlegging van de begroting vertraagd en kunnen het risico dat controlesystemen fouten in de opstartfase niet voorkomen of signaleren, vergroten.</p>
      <p sl="en">Hoewel er een materiële foutenfrequentie blijft bestaan in onderzoek, energie en vervoer, hebben door de Commissie genomen herstelmaatregelen deze wel verlaagd. Desondanks blijven de wettelijke vereisten complex en de controlesystemen slechts gedeeltelijk effectief.</p>
      <p sl="en">De betalingen voor buitenlandse hulp, ontwikkeling en uitbreiding bevatten ook nog altijd materiële fouten, waarbij de zwakheden in de systemen voor hulp aan het buitenland en ontwikkelingshulp zich vooral bevinden op het niveau van de uitvoeringsorganen en de delegaties.</p>
      <p sl="en">In het algemeen lijken de foutenfrequenties af te nemen, maar de rechtskaders blijven complex en er blijven problemen bestaan in bepaalde controlesystemen. Om het aantal onregelmatige betalingen verder te verlagen, is daarom verdere verbetering van de toezicht- en controlesystemen en waar mogelijk de vereenvoudiging van regels en voorschriften nodig.</p>
      <p sl="en">De derde belangrijke boodschap van het jaarverslag is dat de aanbevelingen van de Rekenkamer uit eerdere jaren met betrekking tot het verbeteren van de toezicht- en controlesystemen nog steeds gelden, omdat de betreffende maatregelen deel uitmaken van een voortdurend proces, waardoor ze pas na verloop van tijd effectief worden.</p>
      <p sl="en">De prioriteit blijft het aanpakken van de specifieke zwakke punten die de Rekenkamer heeft gevonden op de gebieden waar de meeste problemen zijn gesignaleerd, waarvan ik er zojuist veel heb beschreven.</p>
      <p sl="en">Bijzondere aandacht blijft nodig voor het verbeteren van de financiële correctie- en terugvorderingsmechanismen, vooruitlopend op de afsluiting van de programmeringsperiode 2000-2006.</p>
      <p sl="en">Daarnaast moet de Commissie toezicht blijven houden op de effectiviteit van de systemen en vaststellen waar meer resultaat zou kunnen worden behaald met de bestaande uitgavencontroles, of waar het gepast zou zijn de programma’s of regelingen te herzien.</p>
      <p sl="en">In de context van dergelijke herzieningen zouden de wetgevende autoriteiten en de Commissie moeten overwegen te proberen een mate van restrisico van onregelmatigheid vast te stellen die het systeem moet bereiken, dat wil zeggen het aanvaardbare foutenrisico, in plaats van het aantal uitgevoerde controles op te geven, zoals nu gebeurt.</p>
      <p sl="en">Maar er zijn grenzen aan de beperking van de mate van onregelmatigheid die kan worden bereikt door de effectiviteit van toezicht- en controlesystemen te verbeteren.</p>
      <p sl="en">Dat brengt me bij de vierde en laatste belangrijke boodschap van dit jaarverslag. Vereenvoudiging blijft een prioriteit om verdere significante en duurzame verminderingen van het aantal onregelmatige betalingen te bereiken. De gebieden waar de Rekenkamer te hoge foutenfrequenties heeft aangetroffen, zijn de gebieden met ingewikkelde of onduidelijke wettelijke vereisten, zoals de regels voor subsidiabiliteit. Een voorbeeld van een gebied waar al serieuze pogingen zijn gedaan om de uitgavenregelingen te vereenvoudigen, is landbouw, waar de Rekenkamer de belangrijkste verbeteringen heeft geconstateerd.</p>
      <p sl="en">De Rekenkamer blijft ook bij zijn standpunt dat goed geformuleerde regels en voorschriften die duidelijk te interpreteren en eenvoudig toe te passen zijn, niet alleen het risico van fouten verminderen, maar ook de kosten van controles kunnen verlagen.</p>
      <p sl="en">Vereenvoudiging moet echter voorzichtig worden toegepast om het juiste evenwicht te vinden tussen vereenvoudiging en vaststelling van beleidsdoelen, waarbij onbedoelde neveneffecten zoals minder gerichte uitgaven moeten worden voorkomen.</p>
      <p sl="en">Daarnaast moet vereenvoudiging, zoals de Rekenkamer ook heeft benadrukt, worden toegepast in combinatie met de beginselen van helderheid van doelstellingen, realisme, transparantie en verantwoordingsplicht bij het herzien of hervormen van de regelingen voor de uitgaven van de Europese Unie. De voorgenomen voorstellen voor een herziening van het Financieel Reglement, een nieuw financieel kader en een hervormde begroting zullen hiervoor mogelijkheden bieden tijdens het mandaat van de nieuwe Commissie.</p>
      <p sl="en">De inwerkingtreding van het Verdrag van Lissabon zal ook veranderingen teweegbrengen in het beheer van de fondsen van de Europese Unie en het toezicht op het gebruik daarvan, wat de rol van dit Parlement zal versterken. Deze wijzigingen hebben belangrijke gevolgen voor het werk van de Rekenkamer en moeten dienen voor het versterken van de verantwoordingsplicht en de transparantie en zo een bijdrage leveren aan het opbouwen van het vertrouwen van de burgers in de instellingen van de Europese Unie.</p>
      <p sl="en">Mijnheer de Voorzitter, geachte Parlementsleden, dit is een belangrijk moment van vernieuwing voor de Europese Unie en de voorgenomen hervormingen bieden een geweldige kans voor verdere verbetering van het financieel beheer van de Europese Unie. In tijden van vernieuwing en hervorming is het echter ook belangrijk om de lessen uit het verleden te onthouden. Ik ben van mening dat de Rekenkamer hierbij een essentiële rol speelt, door verslagen en adviezen te leveren die niet alleen bestaande problemen signaleren, maar ook aanbevelingen doen voor de toekomst. De Rekenkamer kijkt daarom uit naar voortzetting van de samenwerking met zijn partnerinstellingen om de huidige kansen voor verdere verbetering van het financieel beheer van de Europese Unie ten volle te benutten.</p>
    </intervention>
    <intervention id="4-009" speaker_id="photo_generic" name="Siim Kallas" is_mep="True" mode="spoken">
      <p sl="en">vicevoorzitter van de Commissie . − Mijnheer de Voorzitter, de Commissie verwelkomt het jaarverslag van de Rekenkamer voor 2008. Ik had al eerder de gelegenheid om de Rekenkamer te bedanken voor de zeer goede samenwerking die wij dit jaar wederom hebben ervaren. We hebben een zeer vruchtbare dialoog gevoerd en het verslag is zeer constructief.</p>
      <p sl="en">Zoals u voorzitter Caldeira zojuist hebt horen zeggen, is de mate van onregelmatigheid in het algemeen gedaald in de afgelopen jaren. Vijf jaar geleden begonnen de zaken echt te verbeteren en sinds 2004 is het ”rode gebied” waar de Rekenkamer de meeste fouten vindt en waarvoor hij een ”rode kaart” geeft, gehalveerd.</p>
      <p sl="en">Voor 2008 is het accountantsverslag over de boekhouding voor het tweede achtereenvolgende jaar volledig ”zonder bezwaar”, dankzij het grote resultaat van de grondige hervorming en de overgang naar baten-lastenadministratie.</p>
      <p sl="en">Ten tweede is, voor de eerste keer, landbouw als geheel genomen nu ”schoon en groen”. Dit is zeker te danken aan de aanzienlijke inspanningen voor vereenvoudiging in de afgelopen jaren. Ten derde is de beleidsgroep ”onderwijs en burgerschap” eveneens groen geworden.</p>
      <p sl="en">Voor onderzoek in het algemeen verbeteren de zaken en de Rekenkamer wijst erop dat de onregelmatigheden vooral verband houden met het zesde kaderprogramma, wat hoop biedt dat de verbeterde en vereenvoudigde regels van het zevende kaderprogramma betere resultaten zullen opleveren.</p>
      <p sl="en">Net als vorig jaar heeft de Rekenkamer geen ”rood licht” gegeven voor de beheer- en controlesystemen. Bovendien heeft de Rekenkamer geoordeeld dat alle jaarlijkse activiteitenverslagen van de diensten van de Commissie een redelijke zekerheid geven, met of zonder beperkingen, dat de interne controlesystemen de wettigheid en regelmatigheid van de onderliggende verrichtingen garanderen. Dit gezegd zijnde, geeft het verslag ook een duidelijk overzicht van het werk dat nog gedaan moet worden.</p>
      <p sl="en">Het ”rode gebied” is nu zo’n 30 procent, wat overeenkomst met de uitgaven voor cohesie, het enige gebied waar de Rekenkamer nog niet voldoende vooruitgang heeft geconstateerd als het gaat om de hoeveelheid onregelmatigheden. Dit was misschien te verwachten, gezien het feit dat de Rekenkamer in 2008 geen controle heeft uitgevoerd van de betalingen die zijn gedaan op grond van de verbeterde systemen die zijn ingesteld voor de nieuwe programmeringsperiode 2007-2013. In dat verband merkt de Commissie op dat de bevindingen van de Rekenkamer op het gebied van cohesie grotendeels samenvallen met ons eigen algemene oordeel.</p>
      <p sl="en">Voor de structuurfondsen had de Commissie in 2008 voorbehoud vanwege tekortkomingen in de controlesystemen voor België, Duitsland, Italië, Spanje, Bulgarije, het Verenigd Koninkrijk, Frankrijk, Polen en Luxemburg. De Commissie schuwt transparantie niet als het gaat om waar de problemen van het systeem liggen. De namen van deze lidstaten zijn in juni gepubliceerd in het samenvattend verslag van de Commissie.</p>
      <p sl="en">De Rekenkamer herinnert ons ook aan de essentiële rol van volledige en betrouwbare informatie van alle lidstaten over financiële correcties. We hebben die nodig om te bewijzen dat meerjarige controlesystemen werken en om de effecten van de gevonden fouten te verminderen.</p>
      <p sl="en">De Rekenkamer beveelt verder aan dat de Commissie moet blijven streven naar het verkrijgen van zekerheid uit de jaarlijkse samenvattingen van alle lidstaten en uit vrijwillige initiatieven van sommige lidstaten, in de vorm van nationale verklaringen, of van hoge controle-instanties.</p>
      <p sl="en">De Commissie is het ermee eens dat we vanzelfsprekend moeten kunnen rekenen op hoogwaardige gegevens van de lidstaten. We zien verbeteringen, maar we overwegen ook de rechtsgrond te versterken om het proces te versnellen.</p>
      <p sl="en">Tot slot benadrukt de Rekenkamer het belang van heldere doelstellingen, transparante en eenvoudig te begrijpen regels en effectief toezicht. Dit vermindert het risico van fouten en de kosten van controle. Zoiets kunnen we echter niet van de ene op de andere dag bereiken en de komende herzieningen van de begroting, het financiële kader en het Financieel Reglement vormen natuurlijk kansen die we moeten aangrijpen.</p>
      <p sl="en">Wat we nu moeten doen is de garanties die we van de lidstaten krijgen voor de structuurfondsen verbeteren en streven naar meer vereenvoudiging, waarvoor in toenemende mate wijzigingen nodig zullen zijn in de wetgeving met betrekking tot de verschillende programma’s. De herziening van het Financieel Reglement wordt op dit moment besproken en de Commissie zal in het voorjaar van 2010 voorstellen presenteren. We moeten ook samen een aanvaardbare verhouding tussen kosten en risico’s vaststellen – het zogenoemde ”aanvaardbare foutenrisico”.</p>
      <p sl="en">Het Europees Parlement heeft in het verleden de inspanningen van de Commissie om een positieve betrouwbaarheidsverklaring te bereiken krachtig gesteund. Nu onze inspanningen meetbaar worden, hoop ik te kunnen rekenen op blijvende steun om dit werk voort te zetten.</p>
      <p sl="en">De kwijtingsprocedure voor 2008 begint in de laatste dagen van deze Commissie en zal naar verwachting worden afgerond in de eerste maanden van de volgende Commissie. Laten we er, hoewel het de begroting van vorig jaar betreft, een toekomstgerichte procedure van maken.</p>
    </intervention>
    <intervention id="4-010" speaker_id="28220" name="Ingeborg Gräßle" is_mep="True" mode="spoken">
      <p sl="de">namens de PPE-Fractie. – Mijnheer de Voorzitter, voorzitter van de Rekenkamer, commissaris, vandaag is het een succesvolle dag voor de Rekenkamer, maar ook voor de Commissie begrotingscontrole en voor de Commissie en vooral voor u, mijnheer Kallas. U kunt zich beroepen op een indrukwekkende staat van dienst en niet al uw collega’s kunnen dat.</p>
      <p sl="de">We hebben in de afgelopen jaren een duidelijke verbetering in het begrotings- en financieel beheer gezien en deze verbetering is te danken aan de raadgeving door de Rekenkamer. Daarom wil ik de Rekenkamer hartelijk bedanken, ook omdat zijn verslagen steeds beter te begrijpen zijn. Het verkeerslichtsysteem is een goede zaak omdat hier sterke signalen van uitgaan. Met het verkeerslichtsysteem hebben we de ambitie van alle betrokkenen gewekt. Ik wil echter ook de desbetreffende diensten van de Commissie bedanken, omdat die allemaal goed werk hebben verricht en hebben ingezien dat er op dit gebied iets gedaan moet worden. Nog steeds staat 31 procent van de begroting in het rood. Daar zullen we de komende jaren zeker onze aandacht op richten.</p>
      <p sl="de">Er zijn gebieden die er na de classificatie van de Rekenkamer beter voor staan, zoals de buitenlandse hulp. Maar we weten natuurlijk ook dat de buitenlandse hulp er alleen beter voor staat, omdat de begrotingshulp niet te controleren is en omdat de desbetreffende directeur-generaal wel klaagt over het gebruik van de middelen, maar deze niet eens in zijn jaarverslag benoemt. De komende kwijting voor 2008 voor de structuurfondsen en de buitenlandse hulp zal voor ons een zwaartepunt vormen. We hebben in de buitenlandse hulp ruim vijfduizend posten in de delegaties en ruim tweeduizend posten in het DG Buitenlandse betrekkingen en het departement voor ontwikkelingssamenwerking in Brussel. Dat is goed materiaal voor de discussie met de nieuwe commissaris voor buitenlandse betrekkingen.</p>
      <p sl="de">Bij de structuurfondsen hebben we door naming-and- shaming goede vorderingen gemaakt, maar we weten ook zeker dat we nog niet klaar zijn. Waar problemen bestaan, moeten we ze benoemen. U hebt enkele van onze lidstaten genoemd, en ik vind dat de Commissie zich veel meer moet inspannen voor onze twee meest recente lidstaten, namelijk Roemenië en Bulgarije, anders zullen we daar blijvende problemen hebben. De Commissie vertoont een zorgwekkend gebrek aan strategie voor deze twee landen. Ze hebben meer steun nodig, anders bestaat het gevaar dat de EU als rechtsgemeenschap niet meer kan bestaan.</p>
      <p sl="de">Ik wil u graag feliciteren en zeggen dat u in de kwijtingsprocedure voor de begroting op de solidariteit en zeer constructieve medewerking van de Fractie van de Europese Volkspartij (Christendemocraten) kunt rekenen.</p>
      <a text="(Applaus)"/>
    </intervention>
    <intervention id="4-011" speaker_id="23768" name="Bogusław Liberadzki" is_mep="True" mode="spoken">
      <p sl="pl">namens de S&amp;D-Fractie. – Mijnheer de Voorzitter, ik wil graag op dezelfde manier beginnen als mevrouw Gräßle, door mijn grote waardering uit te spreken voor de heer Kallas en de Rekenkamer voor hun voortdurende samenwerking, die ervoor heeft gezorgd dat we elk jaar, wanneer we naar de statistieken kijken, een duidelijke verbetering zien in het beheer van de begroting, de verslaglegging, de jaarverslagen en de evaluaties. We zien ook de inspanningen die op deze gebieden worden verricht om ervoor te zorgen dat onze begrotingsprocedures in alle opzichten correct zijn. Ten tweede zien we de inspanningen die worden gedaan om overeenstemming te bereiken op gebieden die nog verbeterd moeten worden en we zien dat deze gebieden vervolgens worden verbeterd, van de procedures tot het beheer, het toezicht, de controle en de vorm van het uiteindelijke verslag.</p>
      <p sl="pl">We maken ons grote zorgen over die gebieden waar geen significante verbetering is geconstateerd. De heer Caldeira noemde die gebieden in zijn toespraak. Ik wil nog even terugkomen op twee daarvan, die in het bijzonder significant lijken. Het eerste gebied is dat van de cohesiefondsen en de fondsen met betrekking tot regionaal beleid. Naar onze mening is het uiterst belangrijk dat we antwoord krijgen op twee vragen. Ten eerste, waarom hebben de programma’s die de Commissie heeft gepland en aangekondigd voor de terugvordering van onjuist bestede fondsen, of ten minste voor de verklaring van deze situaties, geen enkele vooruitgang geboekt? Ten tweede is verklaard dat het jaar 2008 zeker beter zou zijn. Maar 2008 was precies hetzelfde als 2007, dus van die verklaringen is niets terechtgekomen.</p>
      <p sl="pl">Wij hebben een vraag die we willen stellen tijdens de hoorzitting van de commissarissen: zijn de overwogen maatregelen goed overwogen en waren de afgelegde verklaringen juist en zijn ze nog steeds geldig?</p>
      <p sl="pl">We zijn blij met elke vorm van vereenvoudiging, maar niet als dat betekent dat we primitieve voorwaarden moeten accepteren. We zijn blij met de formule van vooruitbetaling, want daardoor kunnen de ontvangende landen de fondsen gemakkelijker gebruiken. De doelstelling was tenslotte vrij eenvoudig – zorgen dat de fondsen bij de gebruiker komen, de beoogde voordelen behalen en dit alles op tijd. Het lijkt er echter op dat, misschien vooral in de afgelopen twee jaar, sommige van de fondsen door de ontvangende landen zijn gebruikt om het courante resultaat aan de begrotingszijde te verbeteren, maar niet voor tenuitvoerlegging op het gebied waarvoor de financiële steun was bedoeld.</p>
      <p sl="pl">Daarom hebben wij, hoewel we zeer te spreken zijn over de richting die we op gaan, zeker onze bedenkingen met betrekking tot bepaalde gebieden, die we erg graag willen bespreken tijdens de hoorzitting van de commissarissen.</p>
    </intervention>
    <intervention id="4-012" speaker_id="97129" name="Luigi de Magistris" is_mep="True" mode="spoken">
      <p sl="it">namens de ALDE-Fractie . – Mijnheer de Voorzitter, dames en heren, ik wil de voorzitter van de Rekenkamer, waarmee wij in deze periode zo goed hebben samengewerkt, verwelkomen en bedanken.</p>
      <p sl="it">Als voorzitter van de Commissie begrotingscontrole, heb ik vanaf het begin gezegd dat de Rekenkamer een fundamentele rol speelt, omdat hij in een gevoelige sector optreedt, die iedereen in de Europese Unie met veel belangstelling en een kritische blik ten aanzien van transparantie en de juistheid en de rechtmatigheid van de uitgaven en het beheer van publieke middelen in de gaten houdt.</p>
      <p sl="it">Ik denk dat we vandaag moeten benadrukken dat de Rekenkamer altijd onafhankelijk en autonoom moet kunnen optreden, aangezien dat essentieel is voor goede beoordelingen en een goede besluitvorming. Evenzo verzoeken wij de Rekenkamer het Parlement en de Commissie begrotingscontrole de mogelijkheid te bieden hun taken zo efficiënt mogelijk uit te voeren.</p>
      <p sl="it">Er moet een evenwicht worden gevonden waarbij publieke middelen op daadkrachtige en efficiënte wijze besteed kunnen worden, aangezien ze bestemd zijn voor belangrijke zaken als economische ontwikkeling en werkgelegenheid. Tegelijkertijd moeten de ernstige fouten en onregelmatigheden die de Rekenkamer ook in het laatste begrotingsjaar heeft vastgesteld, streng worden aangepakt, zonder daarbij te vervallen in onnodige bureaucratische handelingen en formaliteiten. Zoals commissaris Kallas al aangaf, dient het Parlement ervoor te zorgen dat een evenwicht wordt gevonden in het aanvaardbare risico op fouten.</p>
      <p sl="it">Het verslag, dat wij aandachtig hebben gelezen, bevat positieve, maar ook vele negatieve berichten. We moeten er alles aan doen om die negatieve punten op te lossen.</p>
      <p sl="it">Zoals mijn collega’s al hebben aangegeven, hebben de belangrijkste problemen met name betrekking op de structuurfondsen en het Cohesiefonds. De Rekenkamer geeft weliswaar aan wat de fouten en onregelmatigheden zijn met betrekking tot die fondsen, maar als men goed kijkt, kan men zien – zoals in de afgelopen jaren ook uit de gerechtelijke ervaring van een aantal landen is gebleken – dat achter deze foutpercentages nog ernstiger feiten liggen. Er kan sprake zijn van oplichting en bedrog. Ik verwijs hierbij in het bijzonder naar een of twee specifieke fouten die zijn onthuld, zoals schendingen van de regelgeving inzake overheidsopdrachten, te hoge facturering, enzovoorts. Dit zijn met name de zaken die we moeten verbeteren.</p>
      <p sl="it">Ik ben van mening dat de Commissie de lidstaten die zich goed gedragen moet belonen en de lidstaten die de regels niet naleven moet bestraffen en sancties moet opleggen. Voorts denk ik dat het van groot belang is dat OLAF werk maakt van de aanbevelingen van de Rekenkamer en de uitvoering van zijn taken nog meer verbetert, aangezien dat in ieders belang is. Ik denk dat het beschermen van de financiële belangen van alle burgers van de Unie alleen lukt door middel van samenwerking tussen de verschillende organen, dat wil zeggen het Parlement, de Rekenkamer en OLAF.</p>
    </intervention>
    <intervention id="4-013" speaker_id="4751" name="Bart Staes" is_mep="True" mode="spoken">
      <p sl="nl">namens de Verts/ALE-Fractie . – Er zijn zeker heel veel positieve zaken te zeggen vandaag. Voor de tweede keer achtereen kunnen wij zeggen dat er een goedkeurende verklaring inzake de rekening is. Het niveau van de onregelmatigheden daalt. Het verkeerslichtensysteem, dat vroeger allemaal rode lichtjes gaf, is stilaan geëvolueerd naar een systeem waar meer en meer oranje, geel en vooral ook groen verschijnt. Dit zijn allemaal positieve zaken.</p>
      <p sl="nl">Een andere positieve zaak is de landbouw. Vroeger een echt zorgenkind. Wij hebben jaren achtereen het GBCS-systeem, het is het systeem dat zorgt voor een gemeenschappelijk beheer van de landbouwuitgaven, als een goed systeem gezien. Wij hebben gezien dat een lidstaat als Griekenland daar eigenlijk niet aan meedeed. Dit zijn blijkbaar allemaal zaken die in de goede richting gaan.</p>
      <p sl="nl">Toch zijn er zorgenkinderen. Cohesie. Onderzoek en ontwikkeling. Energie. Vervoer. Het hele hoofdstuk externe steun, ontwikkeling, uitbreiding. Dus moeten wij, denk ik, proberen een aantal aandachtspunten van die kwijting die wij vandaag aanpakken, eruit te pikken. Cohesie zal er één zijn. Die befaamde opmerking in paragraaf 6.17, waarin gesteld wordt dat tot 11 procent van de uitgaven inzake structuurfondsen, Regionaal Fonds, Sociaal Fonds, eigenlijk niet hadden moeten worden uitbetaald. Ik denk dat wij daar de bevoegde commissarissen veel vragen over moeten stellen en kijken hoe dat juist zit.</p>
      <p sl="nl">Externe steun, ontwikkeling, uitbreiding, het hele pakket geld dat wij doorsluizen naar de Verenigde Naties. Ik lees weer eens in het verslag van de Rekenkamer dat zij, maar ook andere organisaties, onvoldoende of zelfs geen toegang hebben tot de rekeningen van de Verenigde Naties, zodat een groot deel van Europees geld dat wordt doorgesluisd naar deze organisatie, eigenlijk niet op een correcte manier kan worden gecontroleerd.</p>
      <p sl="nl">Een derde aandachtspunt is het hele systeem van het medebeheer. De algemeen rapporteur heeft erop gewezen dat 80 procent van al het Europese geld eigenlijk in medebeheer wordt uitgegeven, door lidstaten en Commissie. Nu moeten wij komen om weer eens druk uit te oefenen op vooral de ministers van Financiën van de lidstaten om ervoor te zorgen dat zij hun verantwoordelijkheid nemen en een verklaring afleggen waarin zij zeggen dat zij hun werk goed hebben gedaan, dat hun administratie op een correcte manier geld heeft uitgegeven, dat daar controle op is geweest.</p>
      <p sl="nl">Zelf ben ik in de Commissie begrotingscontrole verantwoordelijk voor de eigen middelen. Het hele btw-dossier, het blijft mij zorgen baren. Wij hebben daar verschillende verslagen over gepubliceerd, ook in de vorige legislatuur. Er wordt geschat dat de totale btw-fraude Europawijd tussen de 80 en 100 miljard euro bedraagt. Ook hier zijn een aantal opmerkingen gemaakt door de Rekenkamer. Ik zou daar dus bijzondere aandacht aan willen geven in de kwijting.</p>
      <p sl="nl">Ten slotte, de kwijting van de andere instellingen. Zelf ben ik rapporteur voor de kwijting van het Parlement. Ik denk dat daar de openbare aanbestedingsprocedures een van de kernpunten zullen worden. Daar blijken moeilijkheden te zijn. En ten slotte de kwijting van de Raad. Wij hebben eerder deze week kwijting verleend aan de Raad. Ook in dit Rekenkamerverslag staan zeer erge dingen ten aanzien van de Raad. Ik denk dat wij blijvend druk moeten uitoefenen op de Raad om ervoor te zorgen dat zij inzage geven in hun rekeningen, zodanig dat het Parlement ook op een goede manier dit soort (spreker verwijdert zich van de microfoon) kan controleren.</p>
    </intervention>
    <intervention id="4-014" speaker_id="28372" name="Ryszard Czarnecki" is_mep="True" mode="spoken">
      <p sl="pl">namens de ECR-Fractie. – Mijnheer de Voorzitter, het debat van vandaag is een van de belangrijkste debatten in het Europees Parlement, want onze kiezers, de belastingbetalers en burgers van de EU-lidstaten, zijn zeer geïnteresseerd in transparantie in de werking van de Europese instellingen en in het bijzonder van de Europese Commissie. Aan de ene kant is dat een argument voor de eurosceptici, terwijl we aan de andere kant weten dat er in de afgelopen jaren veel onregelmatigheden hebben plaatsgevonden op dit gebied. Ik herinner u aan de situatie van eind 1999 en begin 2000, toen de Rekenkamer vernietigende kritiek op de Europese Commissie publiceerde, die op dat moment volledig gerechtvaardigd was. Nu zien we duidelijk vooruitgang op dat gebied, maar ik vraag uw aandacht voor het belang van dit debat, want als we zoeken naar bronnen van grotere autoriteit voor de Europese Unie en de instellingen van de EU, dan zijn deze beginselen van transparantie van zeer groot belang. Als die autoriteit afgelopen week was verzwakt door de manier waarop de hoogste leiders van de Europese Unie zijn gekozen, kan dat worden hersteld door debatten zoals dat van vandaag.</p>
      <p sl="pl">Ik wil benadrukken dat het zeker goed zou zijn als de heer Caldeira ergens een beetje over zou kunnen uitweiden. Hij had het over zes landen die op de verkeerde manier informatie terugsturen en hij noemde daarbij twee grote landen, Polen en Groot-Brittannië. U neemt het ons vast niet kwalijk dat we de details van deze fouten willen weten.</p>
      <p sl="pl">Ik wil benadrukken dat vooruitbetalingen een zeer positieve ontwikkeling zijn, maar ze hebben ook een nadeel, want regeringen gebruiken dit geld in werkelijkheid vaak voor verkiezingsdoeleinden.</p>
    </intervention>
    <intervention id="4-015" speaker_id="37676" name="Søren Bo Søndergaard" is_mep="True" mode="spoken">
      <p sl="da">namens de GUE/NGL-Fractie . – Mijnheer de Voorzitter, ten eerste wil ik zeggen dat het mij verheugt dat er, naar het zich laat aanzien, vooruitgang is bereikt wat betreft de onregelmatige betalingen uit de EU-begroting. Dat is natuurlijk goed, maar tegelijkertijd hebben we geconstateerd dat er enorme problemen zijn op het gebied van cohesie, waarbij cohesie het op een na grootste gebied binnen de begroting is, dat in 2008 in totaal 36,6 miljard euro bedroeg. Het is een enorm probleem voor de gewone belastingbetalers in de EU dat minstens 11 procent van het totale uitgekeerde bedrag niet uitbetaald had moeten worden. Dat is een reusachtig probleem! Hoe worden we geacht uit te leggen dat er jaar na jaar – want op dit gebied is het werkelijk jaar na jaar – miljarden kronen worden betaald op een manier die in strijd is met de regels of zelfs neerkomt op regelrechte fraude?</p>
      <p sl="da">De aanbevelingen van de Europese Rekenkamer zijn met name gericht op verbetering van de controlemechanismen en vereenvoudiging van de regels en dat is ook goed. Echter, de vraag is of deze grootschalige verspilling werkelijk kan worden verminderd door alleen controle en vereenvoudiging van de regels of dat er sprake is van fundamentele structurele gebreken. Onze fractie gelooft in solidariteit. Wij steunen de herverdeling van geld van de rijkste naar de armste gebieden en landen binnen en buiten de EU, maar wie het verslag leest, vraagt zich af of de EU de juiste manier heeft gevonden om dit te doen. Is het een doeltreffende methode wanneer alle landen gelden in een systeem storten, dat vervolgens subsidies uitbetaalt aan de onderste gelederen in de individuele landen, met daarnaast het feit dat deze worden gefinancierd door de allerrijkste landen? Iedereen weet toch dat hoe langer de lijnen zijn, des te groter het risico is dat er onderweg wat verdwijnt. Om deze reden is er behoefte aan een diepgaand debat over de gehele kwestie van de geldstromen in de EU.</p>
    </intervention>
    <intervention id="4-016" speaker_id="96954" name="Marta Andreasen" is_mep="True" mode="spoken">
      <p sl="en">namens de EFD-Fractie. – Mijnheer de Voorzitter, het spijt me dat ik een andere mening verkondig, maar als ervaren accountant deel ik het optimisme van mijn collega’s over het advies van de Rekenkamer niet.</p>
      <p sl="en">Het jaarverslag van de Rekenkamer over de boekhouding van 2008 laat geen significante verbetering zien. Tien jaar na het aftreden van de Commissie-Santer en vele beloften voor hervormingen later, blijven de fondsen van de EU onbeheersbaar. De accountants stellen dat de boekhouding eerlijk is, maar niet dat zij betrouwbaar is en het is moeilijk te zeggen of zij betrouwbaar is als er zorgen worden geuit over de kwaliteit van de financiële informatie.</p>
      <p sl="en">Het verslag laat zien dat de Europese Commissie, tien jaar na het in gang zetten van de administratieve hervorming, geen geïntegreerd boekhoudsysteem hanteert en dat directoraten transacties invoeren in hun lokale systemen, waarvan sommige niet eens zijn goedgekeurd door de hoofdaccountant van de Europese Commissie. Bovendien hebben de accountants, als het gaat om de wettigheid en regelmatigheid van de uitgaven van de EU, slechts 9 procent van de uitgaven voor het jaar 2008 foutenvrij verklaard, eenzelfde percentage als in het verleden. Ze geven een afwijzend advies over 43 procent van de begroting, het deel dat betrekking heeft op de cohesiefondsen, onderzoek, energie en vervoer, buitenlandse hulp, ontwikkeling en uitbreiding. Voor de overige 48 procent geven ze een verklaring met beperking.</p>
      <p sl="en">Een dergelijk verslag zou bij elk bedrijf reden zijn voor ontslag van de accountantscommissie en daaropvolgend liquidatie, maar hier maakt niemand zich zorgen. De accountants hebben zelfs een bedrag genoemd van 1,5 miljard euro dat, in hun eigen woorden, niet betaald had mogen worden.</p>
      <p sl="en">Het eerste argument dat u zult horen is dat de accountants niet zeggen dat het fraude is, maar alleen fouten. Ze zullen zeggen dat voor fraude criminele opzet nodig is en dat we dat moeten bewijzen en dan de politie moeten bellen.</p>
      <p sl="en">Het tweede argument dat u zult horen is dat de regels te ingewikkeld zijn. Dat zeggen ze al jaren, maar de regels zijn niet veranderd, dus moeten we dan de Europese Commissie de schuld geven omdat zij ingewikkelde regels handhaaft die aanzetten tot fouten?</p>
      <p sl="en">Het derde argument is dat de fouten de schuld zijn van de lidstaten. Maar de Verdragen stellen duidelijk dat de Europese Commissie verantwoordelijk is voor het beheer van de fondsen van de Europese Unie en zij is zelfs het enige orgaan dat bevoegd is om betalingen stop te zetten als onvoldoende bewezen is dat het geld correct wordt besteed.</p>
      <p sl="en">Het feit is dat deze fouten betekenen dat het geld van de belastingbetalers is misbruikt. Maar om eerlijk te zijn maakt niemand zich daar druk om. Het is toch maar het geld van de belastingbetalers. Het is toch maar het geld van de mensen die op dit moment moeite hebben om hun hypotheek te betalen en hun kinderen naar school te sturen. Maar dat is allemaal niet genoeg. Boven op de 116 miljard euro aan betalingen voor het jaar 2008 die zijn gecontroleerd door de Rekenkamer, is er nog eens 40 miljard euro verdwenen uit de schatkist van de Europese Unie. 35 procent van de begroting is nu verstopt op een balansrekening onder de naam ”voorfinanciering”, waarvan de accountants de Europese belastingbetalers niet kunnen vertellen of het goed is besteed.</p>
      <p sl="en">Deze extra vooruitbetalingen zijn nu juist gedaan op de gebieden waar de Rekenkamer het grootste aantal fouten heeft aangetroffen. Hoe lang blijft dit Parlement toestaan dat het geld van de belastingbetalers wordt misbruikt?</p>
    </intervention>
    <intervention id="4-017" speaker_id="96946" name="Daniël van der Stoep" is_mep="True" mode="spoken">
      <p sl="nl">Voorzitter, namens de Partij voor de Vrijheid wil ik de president van de Rekenkamer danken voor het verslag van de Rekenkamer over 2008.</p>
      <p sl="nl">Dankzij dat jaarverslag weten we namelijk dat van het Cohesiefonds over 2008 zo'n 11 procent nooit had mogen worden uitgegeven. Vier miljard die in de doofpot is verdwenen. De Raad, de Commissie en trouwens ook dit Parlement, op een paar uitzonderingen na, blijven angstvallig stil. Mijn partij vindt dat onverkwikkelijk.</p>
      <p sl="nl">Graag zou ik van de Commissie willen horen wat zij van plan is hieraan te doen. Hoe gaat de Commissie ervoor zorgen dat die vier miljard terugkomt? Is de Commissie bijvoorbeeld bereid om de landen die dat geld nooit hadden mogen uitgeven, te verzoeken om het geld terug te storten? En zo nee, waarom niet?</p>
      <p sl="nl">Tevens zou ik graag van de Europese Rekenkamer willen weten of die instelling ook onderzoek doet naar alle declaraties door leden van de Europese Commissie, dit met het oog op transparantie van de uitgaven van de Commissie. Zo ja, kan de Rekenkamer die declaraties aan het Parlement zenden? En zo nee, waarom niet? Graag een reactie van de Europese Rekenkamer.</p>
    </intervention>
    <intervention id="4-018" speaker_id="28288" name="Jan Olbrycht" is_mep="True" mode="spoken">
      <p sl="pl">Mijnheer de Voorzitter, het debat over de stemming ter goedkeuring wordt elk jaar interessanter, doordat de leden van het Parlement steeds dieper in de details graven. In dit debat is het belangrijk om als eerste de feiten vast te stellen, als tweede de oorzaken van die feiten te verklaren en als derde conclusies te trekken.</p>
      <p sl="pl">Wat de feiten betreft, is het voor ons als leden van het Parlement zeer interessant om te zien welke werkwijzen de Rekenkamer toepast. Het is echter nog interessanter dat de Europese Commissie het in het onderdeel resultaten niet eens is met de diagnose van de Rekenkamer. Tijdens het debat willen we graag meer duidelijkheid krijgen over de meningsverschillen tussen de Commissie en de Rekenkamer. Ten tweede is het erg belangrijk om vast te stellen of we te maken hebben met vergissingen, met onjuistheden of met misdaden. Als we alles op één hoop gooien, wordt het beeld vertroebeld en weten we tijdens de bespreking van het onderwerp niet meer of we nu de vergissingen moeten rechtzetten of de politie moeten bellen.</p>
      <p sl="pl">Als het gaat om het verklaren van de oorzaken, wil ik ieders aandacht vragen voor het feit dat het document dat we voor ons hebben laat zien dat er een aantal zaken ernstig mis zijn in het systeem voor overheidsopdrachten. Met betrekking daartoe is het probleem niet alleen een kwestie van financiële bewegingen, maar ook van het verklaren en vereenvoudigen van zaken met betrekking tot overheidsopdrachten.</p>
      <p sl="pl">De laatste kwestie houdt verband met de conclusies. Er zijn verschillende soorten conclusies mogelijk. Conclusies met betrekking tot controlemethoden, conclusies over verantwoordelijkheid, maar ook conclusies met betrekking tot het toekomstige beleid. Die zijn het makkelijkst. Het is heel eenvoudig om te concluderen dat het, aangezien het geld verkeerd wordt besteed en we nog steeds twijfels hebben op dit gebied, het beste is om minder uit te geven op dat beleidsterrein. We moeten heel voorzichtig zijn met zulke conclusies, want financieel toezicht is één ding, maar toezicht op de effectiviteit van beleid is iets anders en een besluit over de toekomstige richting van de activiteiten van de EU is weer een andere kwestie.</p>
    </intervention>
    <intervention id="4-019" speaker_id="28292" name="Inés Ayala Sender" is_mep="True" mode="spoken">
      <p sl="es">Mijnheer de Voorzitter, allereerst wil ik in het bijzonder de heer da Silva Caldeira bedanken voor het voorleggen van dit verslag van de Rekenkamer, dat van een gelegenheid om schandalen aan te kaarten en op te roepen tot eurofobie, veranderd is in een echt opbouwende exercitie, met duidelijk motiverende boodschappen over het vermogen tot verbetering van zowel de Europese instellingen als de lidstaten, waarbij de instrumenten worden voorgesteld om die verbeteringen te verwezenlijken.</p>
      <p sl="es">Dit is gebeurd zonder dat het iets afdoet aan de toenemende striktheid en professionaliteit van de Rekenkamer, die bovendien als eerste alle principes op zichzelf heeft toegepast die genoemd zijn door de heer da Silva Caldeira. Toevallig was ik lid van de Commissie begrotingscontrole op een cruciaal moment, en ik dank u voor de veranderingen die u heeft ingevoerd, want zij zijn ons tot grote steun.</p>
      <p sl="es">Verder wil ik natuurlijk de heer Kallas bedanken, omdat hij heeft weten te luisteren naar de eisen van het Europees Parlement zoals verwoord door de Commissie begrotingscontrole, wat geen gemakkelijke taak was. Het systeem voor controle van het beheer krijgt steeds meer gestalte, en we kunnen alleen maar hopen dat het wordt uitgebreid en uitgediept.</p>
      <p sl="es">Ik steun de verklaring van onlangs dat hiermee de beste betrouwbaarheidsverklaring uit de geschiedenis geleverd is, maar ook al is dit een succesverhaal voor de drie instellingen die hier vertegenwoordigd zijn, de Rekenkamer, de Commissie en het Europees Parlement, dan nog is er een lange weg te gaan.</p>
      <p sl="es">Zo zijn wij nog steeds verontrust over de overduidelijke tegenstellingen in het verslag tussen de Rekenkamer en de Commissie, op het belangrijke gebied van de begrotingssteun en de aanpassing aan de nationale hervormingsplannen.</p>
      <p sl="es">Wat dit jaar ook heel verontrustend is, is het toezicht op de derde pijler van het Europees Ontwikkelingsfonds, het gemeenschappelijk beheer met organisaties. Mijn collega’s van de Verenigde Naties, de Afrikaanse Unie en andere organisaties hebben dit ook al aan de orde gesteld. Het gaat om 6 of 7 procent van het Europees Ontwikkelingsfonds, en het spreekt vanzelf dat er efficiënte formules moeten worden gebruikt of ontwikkeld om een einde te maken aan deze onaanvaardbare ondoorzichtigheid.</p>
      <p sl="es">Wat betreft het personeel zien we weer een buitensporig hoog percentage roulerend en tijdelijk personeel, met als gevolg dat er historisch geheugen verloren gaat dat bij dit soort programma’s juist zo essentieel is. Verder schiet de systematisering tekort van de controles afkomstig van de delegaties. Naar de Rekenkamer zegt, is er sprake van significante fouten en van een hoog percentage niet-kwantificeerbare fouten, een situatie waarin verbetering zou moeten worden gebracht.</p>
      <p sl="es">Overigens zijn wij blij met de weg die de Commissie en de Rekenkamer samen zijn ingeslagen om te komen tot de vaststelling van een aanvaardbare foutmarge, want deze weg lijkt ons de juiste weg.</p>
    </intervention>
    <intervention id="4-020" speaker_id="28243" name="Jorgo Chatzimarkakis" is_mep="True" mode="spoken">
      <p sl="de">Mijnheer de Voorzitter, mijnheer Kallas, mijnheer Caldeira, ik zie positieve en negatieve aspecten bij de presentatie van het jaarverslag van de Rekenkamer over het financieel beheer van de EU. Ik wil de Rekenkamer allereerst bedanken voor het feit dat het verslag duidelijker, moediger, meer politiek gericht en voor ons beter te begrijpen is.</p>
      <p sl="de">Het begrotingsbeheer in zijn totaliteit is positief. Dit is ten opzichte van de afgelopen jaren verbeterd. Dit is vooral te danken aan een beter beheer van fondsen op het gebied van de landbouw en natuurlijke hulpbronnen, het zorgenkind van de afgelopen jaren.</p>
      <p sl="de">Voor het eerst geeft u, mijnheer Caldeira, in uw verslag geen negatief oordeel en dat is goed nieuws. In het verslag wordt benadrukt dat er overal waar de EU zelf de middelen controleert en beheert, sprake is van een behoorlijk financieel beheer. Of dat ook efficiënt is, is een andere vraag. Ik wil mijnheer Kallas op dit punt hartelijk danken. Het is uw verdienste dat er tijdens uw ambtstermijn een duidelijk zichtbare verbetering is opgetreden. Hartelijk gefeliciteerd daarmee!</p>
      <p sl="de">Het is nu echter vooral de verantwoordelijkheid van de lidstaten om hun controlesysteem te verbeteren. Wanneer het financieel beheer van de EU steeds opnieuw aanleiding geeft tot kritiek, ligt dat niet aan wat er gebeurt op het niveau van de EU – dat hebben we nu wel gezien – maar aan wat er gebeurt op het niveau van de lidstaten. Dáár liggen de problemen. Het cohesiebeleid bijvoorbeeld, dat door de lidstaten wordt uitgevoerd en waaraan ongeveer een derde van de middelen wordt besteed, vormt momenteel het grootste probleem. U zegt dat 11 procent hiervan niet deugt en de collega van de niet-ingeschrevenen heeft gezegd dat dit 4 miljard betreft. Nee, dat klopt niet, het is ruim 2,5 miljard euro, waarvan u duidelijk hebt gezegd dat dit belastinggeld is dat eigenlijk niet had mogen worden uitgegeven. Dat moeten we heel duidelijk zeggen en dat moeten we heel duidelijk controleren.</p>
      <p sl="de">Het gevolg hiervan is echter dat de Europese Commissie druk op de lidstaten moet blijven uitoefenen en wij zullen u daarin steunen, mijnheer Kallas. We moeten een beleid van naming-and-shaming voeren. We moeten de verkwistende lidstaten die er nog altijd zijn, aan de schandpaal nagelen en we moeten daar heel duidelijk in zijn.</p>
      <p sl="de">Al met al komt u tot de conclusie dat de regels vereenvoudigd moeten worden. Daarin willen we u steunen en we voegen hier nog een verzoek aan toe. Er moet niet alleen meer aandacht worden geschonken aan de rechtmatigheid, maar ook aan de doeltreffendheid, om ervoor te zorgen dat het belastinggeld ook correct wordt uitgegeven.</p>
    </intervention>
    <intervention id="4-021" speaker_id="96739" name="Reinhard Bütikofer" is_mep="True" mode="spoken">
      <p sl="de">Mijnheer de Voorzitter, dames en heren, ik wil het graag hebben over hoofdstuk 7 van het verslag van de Rekenkamer, dat over onderzoek, energie en vervoer gaat.</p>
      <p sl="de">Allereerst wil ik zeggen dat ik de Rekenkamer zeer dankbaar ben voor zijn gedegen werk. Uit dit hoofdstuk blijkt echter duidelijk dat de Rekenkamer dit gebied in zijn jaarverslag geen goede cijfers kan geven. Het gaat om een gebied waarvoor meer dan 9 miljard euro wordt uitgegeven. Volgens een schatting van de Rekenkamer ligt het foutenpercentage tussen de 2 en 5 procent, dat wil zeggen dat volgens deze berekening tussen 180 en 450 miljard euro verkeerd is besteed. Wanneer de Rekenkamer het resultaat partially effective noemt, lijkt mij dat als schoolcijfer hoogstens een vier-min. Ik vind het vreemd dat de Commissie het niet nodig acht hier haar oordeel over uit te spreken. Haar zwijgen acht ik veelzeggend.</p>
      <p sl="de">In zijn aanbeveling zegt de Rekenkamer dat de Commissie door moet gaan met de vereenvoudiging van de financieringsregels. Daar ben ik het mee eens. De desbetreffende commissie is tot dezelfde conclusie gekomen. Ik ben het er echter niet mee eens dat de Commissie in haar oordeel over de aanbeveling van de Rekenkamer deze aanbeveling gewoonweg omdraait. De Rekenkamer zegt in zijn aanbeveling dat het doel van de vereenvoudiging moet worden gekoppeld aan het doel van een kostenefficiënte controle, waarmee voldoende wordt gegarandeerd dat het geld correct wordt uitgegeven. De Commissie zegt daarentegen dat zij een kostenefficiënte controle wil en stelt voor om van tevoren rekening te houden met een aanvaardbaar foutenrisico. Op die manier gaat men niet verstandig om met het geld van de belastingbetaler! De Commissie moet hier anders over gaan denken en dit Parlement moet de Rekenkamer steunen in zijn kritische werk.</p>
    </intervention>
    <intervention id="4-022" speaker_id="96920" name="Kay Swinburne" is_mep="True" mode="spoken">
      <p sl="en">Mijnheer de Voorzitter, ik verwelkom het verslag van de Rekenkamer en ik ben blij met een schone EU-boekhouding zonder afwijzend advies, voor de eerste keer, vooral na zoveel jaren van problemen met dit belangrijke proces en een missie die voor elk particulier bedrijf een overtreding van diverse EU-richtlijnen zou hebben betekend.</p>
      <p sl="en">Ik wil me echter concentreren op het gebied dat nog steeds significante zwakheden vertoont, namelijk het gebied van de structuur- en cohesiefondsen. De Commissie mag dan van mening zijn dat het een hele prestatie is dat slechts 11 procent van het grootste deel van de begroting – de uitgaven aan cohesie – fouten bevat, ik vind het schokkend dat is vastgesteld dat bijna 5 miljard euro van een begroting van 46 miljard euro nooit betaald had mogen worden, zoals de Rekenkamer heeft verklaard.</p>
      <p sl="en">Ik moet zeggen dat mijn regio Wales die al structuurfondsen ontvangt uit die pot van 46 miljard euro, die overige 5 miljard euro prima had kunnen besteden en die besteding ook had kunnen verantwoorden. Wales heeft geen fondsen hoeven terugbetalen wegens verkeerde besteding, ondanks het feit dat het Verenigd Koninkrijk als geheel niet foutenvrij is verklaard.</p>
      <p sl="en">De fouten lijken zich voor te doen op het niveau van de uitvoeringsinstanties en daarom vraag ik het Europees Parlement en de Commissie de afzonderlijke lidstaten op te roepen een grondige accountantscontrole te verstrekken voor de ontvangen fondsen. In Wales wijst de Welshe Assemblee via de verschillende instellingen de structuur- en cohesiefondsen van de EU toe en het uitvoeren van een formele accountantscontrole kan dus niet al te moeilijk zijn.</p>
      <p sl="en">Projecten die zo’n zeven jaar geleden zijn gefinancierd door de EU worden echter nu pas onderworpen aan een financiële controle door de Rekenkamer. Ik weet niet wat dat kan opleveren. We hebben een jaarlijkse actuele toetsing nodig die fouten aan het licht kan brengen en de hoogste mate van naleving kan garanderen.</p>
      <p sl="en">Als het geld van de belastingbetalers op het spel staat, zoals overal in de EU het geval is als het gaat om de regionale begroting, kan de verantwoordelijkheid niet groot genoeg zijn.</p>
    </intervention>
    <intervention id="4-023" speaker_id="96748" name="Cornelis de Jong" is_mep="True" mode="spoken">
      <p sl="nl">Enkele woorden over de uitgaven van de Europese Commissie in het kader van de externe betrekkingen. Er werden volgens de Rekenkamer op dit gebied in 2008 meer fouten gemaakt dan in 2007. En de fouten doen zich voor op alle gebieden van het externe beleid.</p>
      <p sl="nl">Stuitend vind ik het dat veel fouten voorkomen bij de aanbesteding van projecten. De Commissie ziet scherp toe op aanbestedingsprocedures in de lidstaten, en ik krijg dan ook regelmatig noodkreten van onze vertegenwoordigers bij gemeenten en bij provincies over ingewikkelde en onduidelijke procedures.</p>
      <p sl="nl">De angst om het in de ogen van de Commissie fout te doen is groot. Maar wie is de Commissie om onze lokale overheden te controleren als zijzelf keer op keer fouten maakt bij aanbestedingen van haar eigen projecten? Wat vindt de commissaris hier eigenlijk zelf van?</p>
      <p sl="nl">De Commissie stelt zich graag op als 28e donor. Ik heb mijn vraagtekens bij de effectiviteit hiervan en ik vind het op zich jammer dat het overigens zeer goede verslag van de Rekenkamer niet ook gedetailleerde gegevens bevat over effectiviteit en dat dit onderwerp slechts incidenteel aan de orde komt in aparte rapporten. Zouden in de toekomst gegevens over effectiviteit van beleid kunnen worden toegevoegd?</p>
      <p sl="nl">Een voorbeeld. Ik lees in het verslag dat er bij begrotingssteun onvoldoende wordt gecontroleerd of aan de betalingsvoorwaarden is voldaan. Met andere woorden: de Commissie geeft een zak met geld aan landen, zonder voldoende controle uit te oefenen. Maar welke voorwaarden stelt de Commissie eigenlijk? En in hoeverre meet zij of begrotingssteun ook daadwerkelijk de ontwikkeling van landen helpt? Daar lees ik niets over in dit verslag, en dat kan ook niet gelet op de opzet.</p>
      <p sl="nl">Meer in het algemeen: als ik lees hoe slordig de Commissie omgaat met de besteding van de haar toegekende gelden, vraag ik mij werkelijk af of wij ontwikkelingsuitgaven niet beter aan de lidstaten zelf kunnen overlaten. Het is duidelijk dat de Commissie zich weinig van de aanbevelingen van de Rekenkamer heeft aangetrokken, en ik wil de voorzitter van de Rekenkamer dan ook vragen of hij niet moedeloos wordt van het feit dat hij jaar na jaar moet constateren dat de Commissie er op dit gebied niet in slaagt haar zaken op orde te krijgen.</p>
    </intervention>
    <intervention id="4-024" speaker_id="4507" name="Bastiaan Belder" is_mep="True" mode="spoken">
      <p sl="nl">De Europese Rekenkamer constateert over het begrotingsjaar 2008 veel fouten bij de structuurfondsen, plattelandsontwikkeling en het onderzoeksprogramma. Te veel en te ingewikkelde subsidieregels zijn hier debet aan.</p>
      <p sl="nl">Terecht onderstreept de Europese Rekenkamer het belang van de vereenvoudiging van de regels. In oktober hebben instanties uit vier lidstaten een standpunt afgegeven over vermindering van de EU-regeldruk bij de voorzitter van de Europese Commissie. Zij adviseren de instelling van een externe, onafhankelijke commissie om te komen tot vermindering van de regeldruk op EU-niveau. In het kader van de strategie voor betere regelgeving betekent dit een stap in de goede richting. Hoe staat de Europese Commissie hierin?</p>
      <p sl="nl">Het streven naar beter financieel beheer mag zich echter niet beperken tot vereenvoudiging van de regels. Versterking van toezicht en controle is evenzeer nodig. Hiertoe moeten de Europese Commissie en de lidstaten een actieplan opstellen. Om te beginnen dus, nationale beheerverklaringen, waaruit dan later van Europese zijde een positieve betrouwbaarheidsverklaring moet voortvloeien. Beschouwt de Europese Rekenkamer een dergelijk actieplan als een nuttig instrument voor een beter financieel beheer? Ik vind dat zo'n actieplan ertoe bijdraagt dat het financieel beheer de zo nodige politieke prioriteit krijgt. Het gaat immers, mijnheer de Voorzitter, geachte collega's, om het waarborgen dat EU-uitgaven tijdig op de juiste plaats terechtkomen.</p>
    </intervention>
    <intervention id="4-025" speaker_id="24030" name="Philip Claeys" is_mep="True" mode="spoken">
      <p sl="nl">Het meest recente jaarverslag van de Europese Rekenkamer is alweer verbijsterend vanwege de wijze waarop de Europese Unie omgaat met het geld van de Europese belastingbetaler. De Rekenkamer stelde vast op basis van realistische steekproeven dat in de periode tussen 2000 en 2006 naar schatting 11 procent van het globale bedrag van 36,6 miljard euro in het kader van de cohesiefondsen niet had mogen worden uitbetaald. Dat betekent dat meer dan 4 miljard euro aan subsidies ten onrechte werden uitgedeeld.</p>
      <p sl="nl">Als wij dan de Belgische situatie nemen stellen wij vast dat ook de Rekenkamer zegt dat een groot deel van het geld dat besteed werd in Wallonië, en dan meer bepaald in Henegouwen, slecht is besteed. Daarmee wordt eigenlijk bevestigd wat een collega hier enkele maanden vóór de jongste Europese verkiezingen heeft gezegd, namelijk dat de Europese subsidies in Wallonië niet het verhoopte resultaat hebben gebracht, zeker in vergelijking met andere Europese regio's, en dat niet alleen Wallonië zelf, maar de Europese Unie daarvoor verantwoordelijk is, dat zij tenslotte die projecten goedkeurt.</p>
      <p sl="nl">De meeste financiële transfers zijn voorlopig heel onrechtstreeks en via vele tussenstations. Dat moet prioritair worden aangepakt, en tegelijk is natuurlijk een verbetering van de bestaande controlemechanismen nodig.</p>
    </intervention>
    <intervention id="4-026" speaker_id="33775" name="Jean-Pierre Audy" is_mep="True" mode="spoken">
      <p sl="fr">Mijnheer de Voorzitter, mijnheer de voorzitter van de Rekenkamer, mijnheer de vicevoorzitter van de Commissie, ik dank de voorzitter, de heer Caldeira, voor dit kwalitatief uitstekende verslag en ik dank de heer Kallas voor al het werk dat hij heeft verzet en ik feliciteer u met uw nieuwe benoeming binnen de Europese Commissie. Wij zijn er zeer blij mee.</p>
      <p sl="fr">Nu over de jaarrekening. De Rekenkamer heeft, evenals voor het vorige boekjaar, een goedkeurende verklaring zonder voorbehoud afgegeven. Ik feliciteer de rekenplichtige, de heer Taverne, en zijn voorganger, Brian Gray, maar wil daarbij herhalen dat ik het onbegrijpelijk vind dat er een negatief eigen vermogen van 47 miljard euro is, dat voornamelijk te wijten is aan het feit dat wij de vorderingen op de lidstaten, die zijn gebaseerd op de door hen aangegane pensioenverplichtingen voor het personeel, niet opnemen in de boeken. Ik wil u er graag aan herinneren dat deze op 31 december 2008 38 miljard euro bedroegen; dat is een stijging van 4 miljard per jaar.</p>
      <p sl="fr">Kunt u, voorzitter Caldeira, met betrekking tot de onderliggende verrichtingen duidelijk maken aan het Parlement of de Rekenkamer daarvoor nu een afkeurende of goedkeurende verklaring afgeeft? Het oordeel van de Rekenkamer is namelijk onderverdeeld in vijf paragrafen, waarin per beleidsgroep een oordeel wordt gegeven, en ik heb moeite te begrijpen wat het verschil is met de betrouwbaarheidsverklaring, voorzien in artikel 248 van het Verdrag, waarin eveneens is bepaald dat de Rekenkamer specifieke beoordelingen kan toevoegen voor ieder belangrijk werkterrein van de Gemeenschap.</p>
      <p sl="fr">Wat betreft de inhoud zijn de bevindingen positief, afgezien van de beleidsgroep cohesie. Het foutpercentage voor cohesie is veel te hoog. Ik wil u tevens vragen of het aantal steekproeven - 49 bijvoorbeeld voor het Sociaal Fonds dat voor duizenden verrichtingen staat - volgens u voldoende is om uw oordeel te kunnen geven. Het belangrijkste probleem zit hem echter nog steeds in het gedeeld beheer met de lidstaten en in het feit dat te veel fouten te wijten zijn aan de complexe werking van ons Europese financiële systeem.</p>
      <p sl="fr">Ik wil besluiten met het gedeeld beheer en de controleketen om nogmaals mijn voorstel te herhalen om de nationale controle-instanties meer bij de procedure te betrekken, aangezien we conform het besluit van de Raad nooit nationale verklaringen van de overheden zullen ontvangen. Volgens artikel 287, lid 3, van het Verdrag van Lissabon heeft u, voorzitter Caldeira, deze bevoegdheid om zich te wenden tot de nationale controle-instanties. Ik wil dit voorstel nogmaals onder de aandacht brengen.</p>
    </intervention>
    <intervention id="4-027" speaker_id="96833" name="Jens Geier" is_mep="True" mode="spoken">
      <p sl="de">Mijnheer de Voorzitter, mijnheer Kallas, mijnheer Caldeira, dames en heren, allereerst wil ik u, mijnheer Caldeira, bedanken voor uw inleiding en u en de leden van de Rekenkamer voor uw verslag. Het Parlement zal deze informatie nauwkeurig bestuderen en er in de komende maanden gevolg aan geven. Het heeft mij verheugd dat het tot nu toe onacceptabele foutenpercentage bij het gemeenschappelijk landbouwbeleid is gedaald. Ik heb na lezing van het verslag van de Rekenkamer echter de indruk dat er één lidstaat verantwoordelijk is voor een zeer groot deel van de nog bestaande onregelmatigheden, namelijk Roemenië. Blijkbaar moet in de toekomst meer de nadruk worden gelegd op scholing van personeel en de correcte uitvoering van controlesystemen in de nieuwe lidstaten, en wel, zo mogelijk, nog vóór hun toetreding.</p>
      <p sl="de">Een andere reden tot zorg zijn de Europese structuurfondsen – veel collega’s hebben hier al op gewezen. Het aantal onregelmatige betalingen is vergeleken met het vorige jaar weliswaar gedaald, maar er bestaan nog enorme problemen in de foutloze omgang met subsidiegelden. Tegen het eurosceptische deel van dit Parlement wil ik zeggen dat het om 11 procent van alle betalingen gaat, en niet om 11 procent van de begroting, dat wil zeggen om 2,7 miljard euro in plaats van 5 miljard. Dat is nog altijd 2,7 miljard te veel, maar we moeten eerlijkheidshalve wel precies zijn op dit punt.</p>
      <p sl="de">Deze onregelmatigheden zijn voornamelijk te wijten aan te hoge betalingen en een verkeerd gebruik van middelen. Wanneer bijvoorbeeld het salaris van een administratief medewerker met ESF-gelden wordt betaald of wanneer EFRO-middelen worden gebruikt voor de aankoop van grond, duidt dat op een gebrek aan informatie over de juiste toepassing van subsidiegelden of het duidt erop dat de lidstaten niet de wil of het vermogen hebben om deze middelen correct te beheren. Misschien gelden hier echter wel al deze redenen.</p>
      <p sl="de">Bij de herziening van de aanvraagprocedure moeten we duidelijke, eenvoudigere en transparante regels opstellen. De lidstaten moeten ervoor zorgen dat de aanvraag al op nationaal niveau nauwkeuriger wordt gecontroleerd.</p>
      <p sl="de">Iedere verspilling en iedere onregelmatigheid met betrekking tot belastinggelden van Europese burgers is er natuurlijk een te veel. Wie echter eerlijk naar de EU en naar dit verslag kijkt, zal weinig aanleiding vinden om hier aanstoot aan te nemen. Het biedt veel uitgangspunten voor ons werk, dat erop neerkomt dat we Europa iedere dag een beetje beter en efficiënter maken. In die zin zullen we de kwijtingsprocedure voor de Europese Commissie consequent uitvoeren.</p>
    </intervention>
    <intervention id="4-028" speaker_id="96940" name="Gerben-Jan Gerbrandy" is_mep="True" mode="spoken">
      <p sl="nl">Ik wil de Rekenkamer danken voor het uitermate heldere jaarverslag dat zij geschreven heeft en ik wil met name ook commissaris Kallas danken voor zijn inspanningen van de afgelopen jaren. Ik denk dat hij met recht kan zeggen dat hij de afgelopen jaren veel vooruitgang heeft geboekt.</p>
      <p sl="nl">Ik wil graag drie elementen uit dit jaarverslag lichten: het eerste is dat de grootste problemen nog altijd liggen bij de lidstaten. Velen van u hebben al het voorbeeld van het regionaal beleid genoemd, dat kan ik alleen maar benadrukken. Ik zou dus ook de Commissie willen vragen met betrekking tot de nationale verklaringen van lidstaten die in enkele lidstaten bestaan: kunt u niet met een concreet voorstel komen om deze verplicht te maken voor alle lidstaten van de Europese Unie?</p>
      <p sl="nl">Het tweede element dat ik wil benadrukken is de hoeveelheid en de complexiteit van de Europese regelgeving. Dat is ook al door vele collega's naar voren gebracht. Kunnen wij niet een fundamenteel debat starten over de wijze waarop wij ons geld willen uitgeven en de regels die daaraan ten grondslag liggen? Ik denk dat het nu te veel gebaseerd is op wantrouwen en te weinig op vertrouwen, en dat dat uiteindelijk alleen maar meer onregelmatigheden in de hand werkt.</p>
      <p sl="nl">Tot slot de landbouw, Voorzitter. Natuurlijk, het is prachtig dat voor het eerst de hele landbouwsector een groen licht krijgt. Maar laten wij onszelf niet te hard op de borst kloppen. Het is de plattelandsontwikkeling waar het grote probleem zit, en laat dat nu net het beleidsterrein binnen de landbouw zijn waar wij de komende jaren grote uitbreidingen zien. En dan gaat het niet alleen maar om de rechtmatigheid, maar ook om de doelmatigheid, want met betrekking tot de landbouwgelden bereiken wij de doelen op natuur- en milieugebied nog in veel mindere mate.</p>
    </intervention>
    <intervention id="4-029" speaker_id="96949" name="Vicky Ford" is_mep="True" mode="spoken">
      <p sl="en">Mijnheer de Voorzitter, de Europese financiën baren mijn kiezers en de mensen in Groot-Brittannië veel zorgen. Het Verenigd Koninkrijk is tenslotte de op een na grootste nettobetaler aan de Europese begroting, dus het zou goed zijn als de andere lidstaten bij het bespreken van dit geld in gedachten zouden houden dat een groot deel ervan afkomstig is uit de zak van de Britse belastingbetalers.</p>
      <p sl="en">Als er één kwestie is die een wig drijft tussen de Britse burgers en Brussel, is het wel de perceptie dat er binnen de EU achteloos met hun geld wordt omgesprongen. Hetzelfde geldt ook voor andere landen. Dit debat gaat niet alleen over een boekhouding, maar over een fundamentele vertrouwensbreuk tussen de instellingen die hier zijn vertegenwoordigd en de mensen in ons eigen land die we vertegenwoordigen.</p>
      <p sl="en">We moeten notie nemen van deze accountantsverklaring. Ja, hij is beter dan voorgaande jaren, maar net zoals een zakenman zich wel twee keer bedenkt voordat hij zaken doet met een bedrijf dat een accountantsverklaring met enige beperking heeft, zo zullen onze burgers hun bedenkingen hebben bij hun relatie met de EU zolang er beperkingen blijven bestaan.</p>
      <p sl="en">We kunnen niet doen alsof dit de schuld is van de accountants. Accountants geven het geld niet uit: dat doen bureaucratieën en regeringen, zowel hier als in onze eigen landen. Wij moeten zorgen dat zij zich aan de regels houden.</p>
      <p sl="en">Maar een schone accountantsverklaring is op zichzelf nog niet genoeg. Sinds ik achttien was, ontvang ik elke maand een afschrift van mijn bank. De cijfers kloppen. De accountantsverklaring zou schoon zijn. Maar ik weet dat ik mijn geld niet altijd verstandig heb besteed.</p>
      <p sl="en">Als we zelfs maar een flintertje respect willen van onze belastingbetalers thuis, dan moeten we in deze economisch moeilijke tijden hun geld met respect behandelen. Mijn boodschap aan politici in onze eigen landen in de EU en in deze onnodige, dure tweede kamer in Straatsburg is dat we op moeten houden met het verspillen van het geld van de belastingbetalers.</p>
    </intervention>
    <intervention id="4-030" speaker_id="4238" name="Hans-Peter Martin" is_mep="True" mode="spoken">
      <p sl="de">We hebben een revolutie in de democratie nodig! Mijnheer de Voorzitter, commissaris, welkom in deze nieuwe wereld van het Verdrag van Lissabon! Dit is een kans voor u. Sinds elf jaar volg ik in dit Parlement uw verslagen – daarvoor als journalist – en uiteindelijk lijken ze allemaal erg op elkaar. U hebt nu echter de mogelijkheid om vooruit te zien. Maak alstublieft gebruik van de deskundigheid van dit Parlement – het is niet helemaal toevallig nu bij elkaar gekomen. Ik zie de heren Søndergaard en Chatzimarkakis, mijnheer Staes is aanwezig en van onze kant mijn medestander de heer Ehrenhauser – en doet u het werk van de Rekenkamer nog een keer over. U kunt zien hoe het ergens anders functioneert – in Duitsland, waar de kostenefficiëntie en het nut van uitgaven kunnen worden gecontroleerd, in Oostenrijk – en maak een concept, misschien in het kader van een initiatiefverslag van het Parlement, waarin staat hoe men dat wat u doet, echt beter kan doen, zodat u daadwerkelijk uw taken kunt vervullen.</p>
    </intervention>
    <intervention id="4-031" speaker_id="96826" name="Tamás Deutsch" is_mep="True" mode="spoken">
      <p sl="hu">Mijnheer de Voorzitter, dames en heren, naar mijn mening zijn wij, Europese Parlementsleden, verantwoording verschuldigd aan alle Europese belastingbetalers om de correcte, gerechtvaardigde en legitieme besteding van hun belastinggeld in de Europese Unie met de juiste aandacht te volgen. We zijn alle Europese belastingbetalers verantwoording verschuldigd, ongeacht hun nationaliteit.</p>
      <p sl="hu">Collega’s, naar mijn mening heeft de Europese Rekenkamer grondig en deskundig werk afgeleverd met de vervaardiging van het verslag over 2008. Daarvoor wil ik voorzitter Caldeira en alle leden van de Rekenkamer bedanken. Tevens ben ik van mening dat er een goede samenwerking tot stand is gekomen tussen de Europese Rekenkamer en de Commissie begrotingscontrole van het Europees Parlement, waardoor het Parlement zijn controlerende taak op adequate wijze kan uitvoeren. Tevens komt commissaris Kallas erkenning toe voor het feit dat er de afgelopen jaren een duidelijke verbetering kan worden ervaren in de activiteiten van de Europese Commissie op het gebied van financieel beheer.</p>
      <p sl="hu">Tegelijkertijd ben ik het eens met de collega’s die zeggen dat het verslag van de Rekenkamer niet alleen melding maakt van gunstige, maar ook van expliciet ongunstige, verontrustende ontwikkelingen. Van deze zaken moeten we in ieder geval vermelden dat de Rekenkamer in verband met de besteding van de gelden uit de cohesiefondsen een foutenpercentage van 11 procent heeft moeten vaststellen. In mijn optiek is het onontbeerlijk voor de correctie van de fouten dat we precies aangeven wie wanneer en waar verantwoordelijk was voor welke nalatigheden, want alleen dan kunnen we deze fouten in de komende periode corrigeren.</p>
    </intervention>
    <intervention id="4-032" speaker_id="28155" name="Edit Herczog" is_mep="True" mode="spoken">
      <p sl="en">Mijnheer de Voorzitter, als ik mijn kiezers ontmoet, beschrijf ik deze instelling vaak als een computer, waarvoor de lidstaten de hardware leveren en de Commissie de software, waarbij het Parlement waarschijnlijk het toetsenbord is dat interactie mogelijk maakt, en in die zin is de controle door de Rekenkamer zeker het configuratiescherm van de computer. We kopen nooit een computer op basis van het configuratiescherm, maar geen van onze computers zou lang werken zonder een goed configuratiescherm erin.</p>
      <p sl="en">Ik wil de Rekenkamer feliciteren met het feit dat hij een geschikt configuratiescherm is voor deze instelling en met het feit dat hij elk jaar zijn eigen werk verbetert, maar ook ons eraan herinnert dat we ons huiswerk moeten doen op het gebied van verbetering.</p>
      <p sl="en">Wat ik in de zes jaar dat ik hier ben heb geleerd van de verslagen van de Rekenkamer, is dat we vaak fouten maken en dat we moeten proberen onze collega’s in de lidstaten eraan te herinneren wat zij moeten doen. Maar de belangrijkste boodschap voor mij is dat we, als het Verdrag van Lissabon van kracht wordt, de complexiteit moeten verminderen om betere voorwaarden te leveren voor onze uitgaven op lokaal niveau en om te zorgen dat het geld op tijd bij de aanvragers komt, of dat nu kleine of middelgrote ondernemingen, onderzoekers of landbouwers zijn, in onze landen.</p>
      <p sl="en">De boodschap voor ons is dat we de vaardigheden op lokaal niveau moeten verbeteren. We moeten de complexiteit op Europees niveau verder verminderen. We moeten ons inzetten voor betere samenwerking tussen de controlesystemen van de lidstaten en we moeten in de toekomst samenwerken.</p>
      <p sl="en">Dank u voor de afgelopen vijf jaar van samenwerking.</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="4-033" speaker_id="4274" name="Olle Schmidt" is_mep="True" mode="spoken">
      <p sl="sv">Mijnheer de Voorzitter, ik wil de Rekenkamer bedanken voor zijn goede werk, en ook de heer Kallas – het is goed dat u aan de slag blijft. Dat de Britse collega’s kritiek uiten is allemaal goed en wel, maar afgaande op wat ik in de kranten heb gelezen, zijn veel Britse politici allesbehalve eerlijk geweest met hun geld. Dat betekent vanzelfsprekend niet dat we het niet beter kunnen doen, maar het valt nog te bezien of de situatie in de lidstaten echt zo aanzienlijk veel beter is dan in de EU.</p>
      <p sl="sv">Op de gebieden waarvoor de EU rechtstreeks verantwoordelijk is voor de begroting zijn de fouten klein. De tekortkomingen doen zich voor in de lidstaten. 2,7 miljard euro is natuurlijk een erg groot bedrag. Het is een onredelijk groot bedrag en het is volkomen onaanvaardbaar. Het is een groot deel van de communautaire begroting en de lidstaten hebben in dit opzicht een duidelijke verantwoordelijkheid. Zoals veel collega’s al hebben gezegd, vind ik dat de Commissie ervoor zou moeten zorgen dat de landen die weigeren om hun financiële balansen te publiceren en om accountantsverslagen ter beschikking te stellen, dit toch doen. Als commissaris of Commissie – u weet immers niet welke bevoegdheid u in de toekomst zal hebben – zou u moeten verzekeren dat die landen het beter doen, zodat de informatie verzameld wordt en de uitvoering gecontroleerd kan worden. De belastingbetalers in de EU eisen dat. Er is ook een beter en efficiënter controlesysteem nodig waarmee goede voorbeelden in de verf kunnen worden gezet.</p>
      <p sl="sv">De heer Søndergaard stelde aan het einde van zijn betoog iets voor wat misschien toch de weg is die we in zouden moeten slaan, namelijk een volledig nieuw begrotingsstelsel dat de lidstaten in staat stelt om de geldstromen beter te controleren.</p>
      <a text="(Applaus)"/>
    </intervention>
    <intervention id="4-034" speaker_id="38398" name="Esther de Lange" is_mep="True" mode="spoken">
      <p sl="nl">Mijnheer de Voorzitter, kent u de film Groundhog day , over die man die één en dezelfde dag elke keer opnieuw beleeft? Nu, ik bevind mij pas in mijn derde jaar als europarlementariër, maar ik voel mij nu al als de hoofdpersoon in die film. Elk jaar komt de Rekenkamer hier om te vertellen dat zij helaas geen betrouwbaarheidsverklaring kan afgeven. En elk jaar doet de Europese Commissie heel erg haar best om de lichtpuntjes die er zijn te onderstrepen.</p>
      <p sl="nl">Toegegeven, de vooruitgang is er, bijvoorbeeld op het gebied van landbouw. Maar de onderliggende problemen blijven bestaan. En dan kun je natuurlijk, zoals de Europese Commissie voorstelt, de toegelaten foutenmarges verhogen. Maar dat heeft toch iets van het verzetten van de doelpalen. Als je spelers niet scoren, ga je als coach ook niet de goal groter maken, maar je zorgt ervoor dat er beter gespeeld wordt. Dat vraagt om teamwork. Een positieve verklaring krijgen wij ook alleen maar hier met teamwork voor elkaar, tussen de Europese en de nationale controleurs en met die nationale managementsverklaringen, dat is al gezegd.</p>
      <p sl="nl">Helaas is het nu eenmaal zo dat sommigen met Europees geld nog net iets gemakkelijker omgaan dan met eigen nationaal geld. Je gaat nu eenmaal met een creditcard van iemand anders ook wat gemakkelijker shoppen dan met je eigen. Maar u krijgt de rekening gepresenteerd, mijnheer de commissaris. Lukt het u en uw opvolger niet om de controle sluitend te krijgen, dan is dat niet alleen slecht voor de begrotingscontrole in de Europese Unie en voor u als Europese Commissie, maar voor de legitimiteit van ons allemaal en van ons werk.</p>
      <p sl="nl">U kunt er dus zeker van zijn, mijnheer de commissaris, dat wij als Parlement u en uw opvolger wat dit betreft zeer nauwlettend in de gaten zullen houden.</p>
    </intervention>
    <intervention id="4-035" speaker_id="1907" name="Barbara Weiler" is_mep="True" mode="spoken">
      <p sl="de">Mijnheer de Voorzitter, commissaris, voorzitter van de Rekenkamer, dames en heren, ik wil ook graag allereerst de heer Caldeira en zijn team bedanken. Dit verslag komt ons zeer goed van pas bij onze besprekingen, die tot het verlenen van kwijting gaan leiden.</p>
      <p sl="de">Ik had ook even een déjà vu, want voor zover ik dat kan zien, schittert de Raad weer eens door afwezigheid, net zoals vorig jaar. Ik ben daar zo kritisch over, omdat de Raad zich als een van onze belangrijkste communautaire instellingen niet buiten dit debat kan en mag plaatsen.</p>
      <p sl="de">We verwachten terecht controle en transparantie van alle lidstaten, maar ook van de eigen instellingen, en de Raad is medeverantwoordelijk voor wat er in de lidstaten gebeurt en niet gebeurt.</p>
      <p sl="de">Natuurlijk heeft de Raad niet met zulke ernstige onregelmatigheden in de begroting te maken als de landbouwsector, maar toch hebben wij ook vragen over de regels voor openbare aanbestedingen, over betalingsachterstanden of over vervaldata en herhaaldelijk te hoge ramingen. Dit alles zullen wij de komende week met de Raad bespreken.</p>
      <p sl="de">Het is waar dat fouten niet altijd bedrog hoeven te zijn, en de terugvorderingen zijn een goed instrument. Een ander goed instrument is het proces van naming-and-shaming in de landbouwpolitiek, dat zich in Beieren en in de rest van Duitsland heeft bewezen. Ik denk dat we deze methode moeten blijven gebruiken, en de lidstaten en de betrokken bedrijven blijken hier ook op te reageren.</p>
      <p sl="de">Wij verwachten dat het Zweedse voorzitterschap nog in de komende dagen bereid is tot een gesprek en ook ….</p>
      <a text="(Spreekster wordt door de Voorzitter onderbroken)"/>
    </intervention>
    <intervention id="4-036" speaker_id="28314" name="Anneli Jäätteenmäki" is_mep="True" mode="spoken">
      <p sl="fi">Mijnheer de Voorzitter, mijnheer Caldeira, mijnheer de commissaris, ik wil de Europese Rekenkamer bedanken voor zijn waardevolle werk ten behoeve van de Europese belastingbetaler.</p>
      <p sl="fi">In de rekeningen van de Europese Unie wordt een foutmarge van 2 procent toegestaan. Ik ben van mening dat vooral salarissen en andere administratieve kosten nauwkeuriger moeten worden berekend. Wij mogen wat deze zaken betreft geen enkele onduidelijkheden toestaan.</p>
      <p sl="fi">Er zijn echter andere kostenposten waarbij het moeilijk, zo niet onmogelijk, lijkt te zijn een foutmarge van 2 procent te halen. Volgens de Rekenkamer bestaat maar liefst 11 procent van de totale bedragen die aan het cohesiebeleid worden besteed uit bedragen die helemaal niet besteed hadden mogen worden. Deze situatie deed zich ook in de twee voorafgaande jaren voor.</p>
      <p sl="fi">Wanneer het zo is dat de grens van 2 procent niet kan worden gehaald, wil ik vragen of de Commissie of de Rekenkamer hebben overwogen om de grens van 2 procent aan te passen, zodat wij niet jaar in jaar uit hoeven zeggen dat wij dit jaar en volgend jaar in geen geval binnen de grens blijven. In de toekomst moeten wij voorzichtiger zijn en kosteneffectiever te werk gaan dan nu. Bovendien moet de aanvraagprocedure worden vereenvoudigd.</p>
    </intervention>
    <intervention id="4-037" speaker_id="23787" name="Czesław Adam Siekierski" is_mep="True" mode="spoken">
      <p sl="pl">Mijnheer de Voorzitter, een analyse van het jaarverslag van de Rekenkamer over de uitvoering van de begroting voor 2008 leert ons dat de situatie beter is dan in voorgaande jaren. Het is vooral prettig dat het mogelijk is gebleken het correcte beheer van de begroting aanzienlijk uit te breiden. We hebben een bijzonder duidelijke verbetering gezien op het gebied van de uitgaven aan landbouw en plattelandsontwikkeling, die meer dan 40 procent van de EU-begroting uitmaken. Dit is een cruciale verandering in vergelijking met eerdere verslagen. Die is het gevolg van de hervorming en vereenvoudiging van het GLB. We betalen fondsen nu uit op basis van eenvoudige technische vereisten.</p>
      <p sl="pl">Aan de andere kant wijzen de accountants op een aantal discutabele gebieden, want ze hebben geconstateerd dat 11 procent van de financieringsaanvragen door de lidstaten op het gebied van cohesiebeleid fouten bevatte. Ik benadruk dat ik heb over aanvragen. Voor veel mensen lijkt het misschien of deze ongunstige gegevens het gevolg zijn van slordigheid door de Commissie of de lidstaten. Daar zit misschien een kern van waarheid in, maar ik denk dat het probleem ergens anders ligt. De belangrijkste reden voor dit grote aantal financiële tekortkomingen op het gebied van cohesie- en regionaal ontwikkelingsbeleid is het bestaan van te gecompliceerde en complexe juridische regels, zoals de Rekenkamer in zijn verslag ook toegeeft.</p>
      <p sl="pl">Ik moedig de Rekenkamer aan de samenwerking met zijn tegenhangers in de lidstaten verder te intensiveren. Tot slot wil ik zeggen dat we meer aandacht moeten besteden aan het probleem van scholing en betere informatie moeten verstrekken aan de begunstigden van EU- en institutioneel beleid voor de tenuitvoerlegging en het beheer van specifieke programma’s.</p>
      <p sl="pl">Samenvattend is mijn mening dat de Commissie vooral al het mogelijke moet doen om de financiële regels te vereenvoudigen en tegelijk de basistoezichtinstrumenten die misbruik voorkomen, in stand te houden. Heel vaak worstelen de ontvangers van bepaalde Europese financieringen echter met een woud aan regelgevingen die niet volledig duidelijk zijn en die het praktisch onmogelijk maken een boekhouding te produceren die de Rekenkamer volledig tevreden stelt. Dit moet veranderen en ik benadruk: vereenvoudigen en informeren, maar ook controleren.</p>
    </intervention>
    <intervention id="4-038" speaker_id="97008" name="Georgios Stavrakakis" is_mep="True" mode="spoken">
      <p sl="el">Mijnheer de Voorzitter, ook ik wil de Rekenkamer gelukwensen met zijn uitstekende werk. Tevens wil ik de Europese Commissie feliciteren en uiting geven aan mijn voldoening over het feit dat, naar ik heb kunnen vaststellen, de situatie nu over het geheel genomen is verbeterd. Daarbij wil ik vooral onderstrepen dat de landbouwuitgaven voor het eerst niet meer in het “rood” staan. Algemeen gesproken is de situatie verbeterd maar, zoals de collega´s al zeiden, doen zich nog vrij veel problemen voor bij de uitgaven voor het cohesiebeleid. Toch ben ik optimistisch over de toekomst.</p>
      <p sl="el">Wij mogen ook het goede nieuws niet vergeten. Het systeem voor de terugvordering van financiële middelen van de Europese Unie werkt goed: in 2008 is 1,6 miljard euro terugbetaald en er lopen nog meer terugvorderingen. Dit is een bewijs dat het systeem goed werkt. Het percentage vastgestelde fraude is uitermate laag en slechts in een klein aantal losse gevallen is men fraude op het spoor gekomen. De vastgestelde problemen beperken zich tot een aantal lidstaten, hetgeen eveneens een bewijs is dat het systeem in zijn geheel goed werkt en de doelstellingen van het cohesiebeleid worden bereikt.</p>
      <p sl="el">Op lange termijn zal het systeem van gedeeld beheer heroverwogen moeten worden. Een groter deel van de uiteindelijke verantwoordelijkheid zal bij de lidstaten neergelegd moeten worden om de regels te helpen vereenvoudigen. Dit is ook voorzien in het Verdrag van Lissabon, dat met artikel 310 de mogelijkheid biedt om bij de uitvoering van de begroting samenwerking tot stand te brengen tussen de Europese Unie en de lidstaten. Nu ligt de verantwoordelijkheid nog uitsluitend bij de Commissie.</p>
      <p sl="el">Tot slot wil ik er vooral nog op wijzen dat de boodschap van de Rekenkamer met betrekking tot de noodzaak de regels te vereenvoudigen ook bij de Raad en de Commissie is aangekomen en ik hoop oprecht dat de veranderingen ….</p>
      <a text="(Spreker wordt door de Voorzitter onderbroken)"/>
    </intervention>
    <intervention id="4-039" speaker_id="28165" name="Lambert van Nistelrooij" is_mep="True" mode="spoken">
      <p sl="nl">Het verslag 2008 geeft opnieuw aanleiding tot scherpe analyse en tot actie, ook van de kant van het Europees Parlement, dank voor het verslag. Deze aanpak, deze samenwerking heeft in de afgelopen jaren tot aantoonbare verbeteringen geleid.</p>
      <p sl="nl">Toch wil ik als coördinator EVP een paar opmerkingen maken over met name het regionaal beleid. Klopt het dat die foutenmarge van 11 procent in het regionaal beleid is gebaseerd op die drie lidstaten, en hoe verhoudt dat zich tot uw extrapolatie? Klopt het dat het merendeel van de tekortkomingen in de aanbestedingsprocedures hebben gezeten? Klopt het dat het verslag de verbeteringen in de uitgaven binnen de nieuwe huidige verordening 2007-2013 nog niet in beeld heeft kunnen brengen? U weet, daar is in het afgelopen jaar veel aan verbeterd. En als dat zo is, dan kunnen wij, gelet op die veranderingen, die verbeteringen in de lopende wetgeving, verder werken in die opgaande lijn van de verbeteringen in de periode tot 2013.</p>
      <p sl="nl">Dan is het ook belangrijk dat die verbeteringen in de omzetting van Europese wetgeving veel nadrukkelijker worden doorgevoerd in de aanbestedingsregels, dat die doorzettingsmacht daarvoor en handhaving worden verbeterd, juist in de lidstaten. Want de verhouding tussen Europees en nationaal wringt hier ten stelligste. Wij moeten dan inderdaad landen met naam noemen.</p>
      <p sl="nl">Dan kan dat percentage van 11 procent van onaanvaardbaar rood naar geel en uiteindelijk naar groen. Daarvoor hebben de burgers ons gekozen, voor meer uitkomst en helderheid op dit terrein. Suggesties voor vereenvoudiging, ook die neem ik graag uit uw verslag over.</p>
    </intervention>
    <intervention id="4-040" speaker_id="37312" name="Christel Schaldemose" is_mep="True" mode="spoken">
      <p sl="da">Mijnheer de Voorzitter, ik wil de Europese Rekenkamer van harte danken voor een goed en nuttig verslag. Terwijl ik naar het debat van vandaag luisterde, moest ik denken aan een Deens spreekwoord waarbij we ons afvragen of het glas halfvol of halfleeg is, dat wil zeggen of we optimistisch of pessimistisch zijn. Naar mijn mening zijn er hier te veel sprekers geweest die veel te optimistisch zijn. Ook de commissaris is te optimistisch. Ik ben van mening dat dit simpelweg niet goed genoeg is. Als een Deense minister verantwoordelijk zou zijn geweest voor deze begroting, die slechts voor minder dan de helft als correct kan worden goedgekeurd en die voor minder dan de helft, slechts 47 procent, groen is, zou de minister in kwestie zijn ontslagen.</p>
      <p sl="da">Ik vind het zwaar teleurstellend dat er nog zoveel dingen gedaan moeten worden en ik vind het zwaar teleurstellend dat het allemaal zo langzaam gaat. Ik erken dat het moeilijk is en ik erken dat de regels zeer gecompliceerd kunnen zijn. Ik erken natuurlijk ook dat er vooruitgang is bereikt, maar dat is niet goed genoeg! Als we kijken naar de snelheid waarmee we het groene deel van de begroting hebben verbeterd, blijkt dat het te langzaam gaat. Commissie, ik roep u op om uw verantwoordelijkheid te nemen. U hebt de instrumenten en u moet dan ook sneller reageren.</p>
    </intervention>
    <intervention id="4-041" speaker_id="96780" name="Monika Hohlmeier" is_mep="True" mode="spoken">
      <p sl="de">Mijnheer de Voorzitter, dames en heren, nadat hier – op grond van de omvang van de begroting natuurlijk terecht – het cohesiefonds steeds centraal heeft gestaan, wil ik toch de aandacht richten op een sector waar de laatste jaren weliswaar slechts 2,7 miljard is uitgegeven, maar die toch aanzienlijke problemen veroorzaakt.</p>
      <p sl="de">De Europese Rekenkamer – en ik wil deze hiervoor bijzonder danken – heeft werkelijk bijna een meesterwerk verricht, omdat hij erin is geslaagd het versnipperde beheer op het gebied van de ontwikkelingssamenwerking transparant te maken en ook de problemen die hier nog steeds bestaan duidelijk te benoemen. Ik zou niet willen beweren dat op dit terrein geen algemene principes en geen transparante structuren bestaan, maar er zijn wel aanzienlijke problemen op dat gebied.</p>
      <p sl="de">Er zijn verbeteringen te zien, bijvoorbeeld bij de betalingen voor projecten, maar desondanks komt het ook nog voor dat er bij een deel van de projecten niet eens een controle kan plaatsvinden, omdat er bewijsstukken ontbreken – als er al bewijsstukken worden overhandigd of overeenkomstige mogelijkheden voor controle achteraf zijn. Juist het thema begrotingssteun zorgt weer voor speciale problemen, omdat uiteindelijk niet te controleren en te traceren is waar de desbetreffende middelen heen gaan en waarvoor ze gebruikt worden. We zouden naar mijn mening toch moeten overwegen of we het Europees Ontwikkelingsfonds omwille van de transparantie en ook van de traceerbaarheid en controleerbaarheid niet in de totale begroting zouden moeten integreren, om het dan met de andere gebieden – de ontwikkelingssamenwerking, het buitenlandse beleid, het nabuurschapbeleid en overig beleid op hetzelfde terrein – te kunnen verbinden en te kunnen coördineren, opdat we werkelijk een transparant en volledig overzicht krijgen. Dat zou mijn voorstel zijn.</p>
    </intervention>
    <intervention id="4-042" speaker_id="96880" name="Andrea Cozzolino" is_mep="True" mode="spoken">
      <p sl="it">Mijnheer de Voorzitter, dames en heren, het verslag van de Europese Rekenkamer over 2008 brengt ons in de eerste plaats, zoals al gezegd, positief nieuws: het percentage communautaire uitgaven met een groot aantal onregelmatigheden is gezakt van 60 procent in 2005 naar 31 procent in 2008. Dit is een belangrijk resultaat en een teken dat we op de goede weg zijn.</p>
      <p sl="it">Wat de structuurfondsen en met name het cohesiebeleid betreft, zijn er echter nog steeds problemen. Ik denk dat wij onze aandacht in de komende maanden en de komende jaren hierop moeten richten.</p>
      <p sl="it">Wat de structuurfondsen betreft, geven de systemen voor beheer en toezicht voor de periode 2007-2013, ten opzichte van de door de Rekenkamer bestudeerde periode 2000-2006, aanleiding tot strengere regels en meer betrouwbaarheid en transparantie met betrekking tot de uitgaven, evenals meer verantwoordelijkheid voor de lidstaten.</p>
      <p sl="it">De Rekenkamer benadrukt het feit dat er meer vereenvoudiging nodig is. Er moet dan ook nog veel worden gedaan om de regels te vereenvoudigen.</p>
      <p sl="it">Een kwalitatief hoogwaardige economische groei en transparantie in het gebruik van communautaire middelen zijn twee doelstellingen die we moeten proberen te verwezenlijken. Ik denk dat we dat onder meer moeten doen door meer openheid in onze debatten onderling en meer openheid in onze relatie met de burgers van de Gemeenschap.</p>
      <p sl="it">Het cohesiebeleid, de structuurfondsen en het regionaal beleid zijn en blijven een cruciaal onderdeel van het Europese project. Zij hebben inhoud gegeven aan de fundamentele waarden van de EU. We moeten samenwerken om in de komende jaren efficiëntie en transparantie te waarborgen.</p>
    </intervention>
    <intervention id="4-043" speaker_id="28115" name="Mairead McGuinness" is_mep="True" mode="spoken">
      <p sl="en">Mijnheer de Voorzitter, ik bedank de Rekenkamer in het bijzonder voor de zeer heldere presentatie vanochtend van de inhoud van een omvangrijk verslag met daarin het goede en het slechte – maar gelukkig niet het lelijke, want we hebben tot op zekere hoogte de slechtste aspecten van onze boekhoudpraktijken verbeterd.</p>
      <p sl="en">Ik wil me in het bijzonder richten op de landbouw, die relatief schoon is verklaard en daardoor vrijwel is genegeerd in dit debat. Ik richt me hierop omdat ik u wil waarschuwen dat we mogelijk teruggaan in de toekomst.</p>
      <p sl="en">Het is goed als we ons vanochtend bedenken dat de landbouw is verbeterd doordat we de betalingen grotendeels hebben losgekoppeld van de productie. We geven de betalingen rechtstreeks aan actieve landbouwers, actieve producenten, en daardoor is de kans op fouten sterk afgenomen.</p>
      <p sl="en">Via het middel van modulatie nemen we dat geld nu echter terug en gebruiken we het op het gebied van plattelandsontwikkeling, waarover ernstige zorgen zijn geuit. Vandaar mijn opmerking over de mogelijkheid dat we teruggaan in de toekomst.</p>
      <p sl="en">Ik maak me ook zorgen over hoe we zaken als waterbeheer, klimaatverandering en biodiversiteit kunnen verantwoorden. Denk eens aan de complexiteit van de regels die voor deze zaken zullen gaan gelden – en terecht – als overheidsgeld op dat gebied wordt uitgegeven en aan de moeilijkheden en kosten van de naleving van die betreffende regels.</p>
      <p sl="en">We werken aan een herziening van de begroting van de Europese Unie dankzij de voormalige Britse premier Tony Blair, wiens regering niet bepaald een goede naam heeft als het gaat om haar eigen boekhouding.</p>
      <p sl="en">Nogmaals, bij die herziening zullen we het hebben over het uitgeven van geld op beleidsterreinen waarover de Rekenkamer zich duidelijk zorgen maakt, in het bijzonder op het gebied van onderzoek en innovatie. Laten we daarom heel voorzichtig zijn om te voorkomen dat het goede werk dat we hebben gedaan, teniet wordt gedaan door wat we nu gaan doen.</p>
    </intervention>
    <intervention id="4-044" speaker_id="96772" name="Peter Jahr" is_mep="True" mode="spoken">
      <p sl="de">Mijnheer de Voorzitter, waarde collega’s, in mijn schooltijd zeiden de leraren vaak: vertrouwen is goed, controle is beter.</p>
      <a text="(Spreker verklaart zich overeenkomstig artikel 149, lid 8, van het Reglement bereid de vraag van een ander lid te beantwoorden.)"/>
    </intervention>
    <intervention id="4-045" speaker_id="28220" name="Ingeborg Gräßle" is_mep="True" mode="spoken">
      <p sl="de">Mijnheer de Voorzitter, ik wilde u vragen of het u tijdens dit belangrijke debat ook is opgevallen dat de heer Martin, die ons allen veel advies heeft gegeven, om 10.00 uur de zaal is binnengekomen, om 10.09 uur heeft gesproken en om 10.12 de zaal weer heeft verlaten?</p>
    </intervention>
    <intervention id="4-046" speaker_id="96772" name="Peter Jahr" is_mep="True" mode="spoken">
      <p sl="de">Er schieten mij twee basisregels uit mijn jeugd te binnen. Ik heb ooit het volgende geleerd: ”Als iemand tegen je spreekt, moet je hem laten uitspreken. Als je een vraag stelt, moet je in elk geval het antwoord afwachten.” Het zou dus beter zijn geweest als hij hier was gebleven en het debat in het Parlement had kunnen volgen. Zo denk ik erover.</p>
      <p sl="de">De voorstellen voor controle en verbetering van de Rekenkamer dragen in belangrijke mate bij aan een beter en zuiniger gebruik van de EU-middelen. Als landbouwpoliticus ben ik bijzonder blij dat er positief is geoordeeld over het gebruik van middelen in de landbouw en dat er gemiddeld genomen geen ernstige onregelmatigheden vastgesteld konden worden. Het gaat hier echter om een gemiddelde, en daar ligt nu juist het probleem. In de landbouw bestaat het gezegde: gemiddeld was het meer een halve meter diep, en toch is de koe verdronken. Met andere woorden, juist als het gemiddelde klopt, juist als een grote meerderheid van de landen in staat is om de beheervoorschriften juist uit te voeren, juist dan moeten we ons om de uitzonderingen, om de bad guys bekommeren. Hier moeten we man en paard noemen. Mijnheer de Voorzitter, u moet daarop letten en u kunt best wat concreter worden. Het Parlement zal u hierin steunen.</p>
      <p sl="de">De situatie bij het foutenpercentage in de plattelandsontwikkeling is enigszins anders. Hoewel dit iets lager is geworden dan vorig jaar, ligt dit percentage toch nog steeds aanzienlijk hoger dan bij de landbouwuitgaven. Ik moet hier echter bij aantekenen dat een groot deel van de vastgestelde problemen kan worden verklaard door een verkeerd gebruik en het niet goed begrijpen van de gecompliceerde EU-regels en dat er niet direct sprake hoeft te zijn van een verspilling van financiële middelen. We moeten op dit punt gezamenlijk de voorschriften, de EU-regels, veranderen en verbeteren, zodat de lidstaten ze ook eenvoudiger kunnen toepassen.</p>
    </intervention>
    <intervention id="4-048" speaker_id="96862" name="Sophie Briard Auconie" is_mep="True" mode="spoken">
      <p sl="fr">Mevrouw de Voorzitter, dames en heren, de Rekenkamer concludeert in haar verslag over het jaar 2008 dat er een algehele verbetering is waargenomen voor wat betreft de wettigheid en regelmatigheid van de begrotingsverrichtingen van de Europese Unie. Het verslag benadrukt echter dat de uitgaven voor het cohesiebeleid problematisch blijven, aangezien dat beleidsterrein de meeste fouten vertoont.</p>
      <p sl="fr">De middelen die beschikbaar zijn voor het cohesiebeleid zijn goed voor bijna een derde van de Europese begroting. Het is dus een van Europa’s belangrijkste en tevens meest symbolische beleidsgroepen van de opbouw van Europa en het solidariteitsbeginsel dat daaraan ten grondslag ligt.</p>
      <p sl="fr">Daarom moeten we veeleisend zijn en ervoor zorgen dat de procedures goed worden toegepast. We moeten niettemin rekening houden met de specifieke kenmerken van het cohesiebeleid dat grotendeels gedecentraliseerd is en derhalve beheerd wordt door de regionale autoriteiten van de lidstaten. De fouten die de Europese Rekenkamer heeft vastgesteld vloeien niet voort uit pogingen tot fraude door de projectpromotors, maar zijn het gevolg van de complexe subsidiabiliteitsregels.</p>
      <p sl="fr">Ik ben van mening dat wij de oplossing dan ook niet moeten zoeken in het verzwaren van de procedures, maar juist in een vereenvoudiging ervan, zowel op Europees niveau als in de lidstaten. Op Europees niveau wordt er momenteel in de Raad en het Europees Parlement gesproken over een vereenvoudiging van de maatregelen. Op nationaal niveau werk ik persoonlijk aan een vereenvoudiging van de Franse procedures, in nauwe samenwerking met de vertegenwoordigers en de nationale en lokale beleidsmakers.</p>
      <p sl="fr">Het zou in deze tijden van economische neergang bijzonder jammer zijn wanneer projectpromotors, waarvan er nog steeds velen zijn, moeite hebben toegang te krijgen tot de beschikbare Europese fondsen.</p>
    </intervention>
    <intervention id="4-049" speaker_id="28313" name="Ville Itälä" is_mep="True" mode="spoken">
      <p sl="fi">Mevrouw de Voorzitter, wij behandelen een belangrijke zaak en ik wil allereerst zeggen dat het begrotingsbeheer een stuk beter is geworden. Er zijn echter nog problemen en enkele daarvan wil ik hier naar voren brengen.</p>
      <p sl="fi">Het eerste is het beleid van de instellingen inzake gebouwen en onroerend goed. Toen ik de begroting voor 2008 opstelde voor het Parlement en de andere instellingen, merkte ik dat de zaken op dit gebied niet in orde zijn. Ik hoop dan ook dat er een grondig onderzoek wordt gedaan naar de vraag waarom de prijzen van de gebouwen en onroerende goederen van de instellingen hoger zijn dan de gemiddelde marktprijzen. Wanneer het onderzoek is uitgevoerd, dan weten wij of er iets niet aan schort of dat alles in orde is.</p>
      <p sl="fi">Het tweede probleem waar ik de aandacht op wil vestigen is de situatie in Roemenië en Bulgarije, die al in eerdere toespraken naar voren is gebracht. Wij weten wat de problemen zijn en wij moeten manieren vinden om Roemenië en Bulgarije te helpen om die problemen op te lossen. Dit is ook een politieke kwestie. Wat is immers het nut van uitbreiding als wij nieuwe lidstaten opnemen die niet in staat zijn het beheer van hun begroting op adequate wijze uit te voeren?</p>
      <p sl="fi">Het derde probleem heeft specifiek te maken met externe acties in het kader van de Verenigde Naties, maar wij moeten überhaupt zodanige controles kunnen uitvoeren dat de burgers weten dat alles in orde is.</p>
      <p sl="fi">Bovenal moeten wij beseffen dat het aantal terreinen zonder fouten is toegenomen en daarvoor zijn wij commissaris Kallas en de Europese Rekenkamer dank verschuldigd. Ze hebben allebei uitstekend werk verricht.</p>
      <a text="(Applaus)"/>
    </intervention>
    <intervention id="4-050" speaker_id="96668" name="Seán Kelly" is_mep="True" mode="spoken">
      <p sl="en">Mevrouw de Voorzitter, een eenvoudige vraag. Men heeft gesteld dat veel van de overtredingen het gevolg zijn van onbegrip van de procedures en voorschriften.</p>
      <p sl="en">Accepteert u dat in dit geval? En zo ja, welk percentage overtredingen zou het gevolg zijn van deze ongelukkige situatie en niet van opzettelijk overtreden van de regels?</p>
    </intervention>
    <intervention id="4-051" speaker_id="96807" name="Ivaylo Kalfin" is_mep="True" mode="spoken">
      <p sl="bg">Ook ik wil allereerst de vertegenwoordigers van de Europese Rekenkamer bedanken voor het verslag dat zij hebben gepresenteerd, en commissaris Kallas voor de klaarblijkelijk sterk verbeterde inbreng van de Europese Commissie met betrekking tot de uitgaven van Europese fondsen. Als inwoner van Bulgarije zie ik duidelijk dat de Commissie bijzonder strikt omgaat met de besteding van fondsen, en dat haar optreden vruchten heeft afgeworpen. Ik wil één punt aan de orde stellen in verband met het feit dat dit het laatste verslag van de Europese Rekenkamer is dat nog onder de huidige Verdragen is opgesteld. Het verslag van volgend jaar zal worden gebaseerd op het Verdrag van Lissabon. Hierover bestaan nog tal van vragen die nog niet duidelijk zijn beantwoord, zoals met betrekking tot het vaststellen van de begroting en de procedures voor het besteden daarvan. Ik vind dat alle instellingen, waaronder ook het Europees Parlement, de Raad en de Europese Commissie, met natuurlijk de actieve inbreng van de Europese Rekenkamer, alles in het werk moeten stellen om deze vragen te beantwoorden zodat de zaken voor iedereen duidelijk zijn.</p>
    </intervention>
    <intervention id="4-052" speaker_id="33775" name="Jean-Pierre Audy" is_mep="True" mode="spoken">
      <p sl="fr">Mevrouw de Voorzitter, ik wil hier niet het woord voeren in het kader van de catch-the-eye-procedure, ik wil alleen aangeven dat het betreurenswaardig is dat de bank van de Raad helemaal leeg is. De Raad is een begrotingsautoriteit en bovendien moeten wij constateren dat er in de lidstaten grote problemen zijn. Ik wilde graag aangeven dat ik dit betreur, mevrouw de Voorzitter.</p>
    </intervention>
    <intervention id="4-053" speaker_id="4751" name="Bart Staes" is_mep="True" mode="spoken">
      <p sl="nl">Ik heb het hele debat bijgewoond. Een van meest cruciale vragen die ik nu gehoord heb - en ik vraag expliciet aan de heer Caldeira om dat eens goed uit te leggen - : hoe zit het met die 11 procent onder het cohesiebeleid die niet had mogen worden uitbetaald. Er worden verschillende verklaringen voor gegeven in het debat. Er wordt gezegd 4 miljard, er wordt gezegd 2 miljard, enzovoorts. Ik denk dat het voor de start van de kwijtingsoefening van uitzonderlijk groot belang is dat u hier even klaar en duidelijk uitlegt waar het echt om gaat. Daarnaast wil ik de heer Kallas uitdrukkelijk bedanken voor het werk dat hij de voorbije jaren heeft geleverd. Ik denk dat het altijd vanuit de Commissie begrotingscontrole een heel prettige samenwerking was. Wij waren het niet altijd met elkaar eens, maar straks krijgt u waarschijnlijk in de nieuwe Commissie een nieuw mandaat, een nieuwe post, en ik wens u daar het allerbeste in.</p>
    </intervention>
    <intervention id="4-054" speaker_id="96639" name="De Voorzitter" is_mep="True" mode="spoken">
      <p sl="nl">Ik wil de heer Martin erop wijzen dat ik gezien heb dat hij het woord wil voeren voor een persoonlijk feit en dat ik hem het woord ook zal geven. Dat zal echter conform het Reglement aan het einde van het debat zijn, na de Commissie.</p>
    </intervention>
    <intervention id="4-055" speaker_id="28155" name="Edit Herczog" is_mep="True" mode="spoken">
      <p sl="hu">Mevrouw de Voorzitter, ik ben het volledig eens met de heer Audy. Het is een groot gemis dat de Raad er niet is en ook dat de leiders van de fracties afwezig zijn. Als vicevoorzitter van de Fractie van de Progressieve Alliantie van Socialisten en Democraten in het Europees Parlement heb ik de conclusie getrokken dat de voorzitters van de andere fracties dit debat niet belangrijk vonden. Het meest schrijnend is echter toch wel de afwezigheid van de Raad.</p>
    </intervention>
    <intervention id="4-056" speaker_id="photo_generic" name="Vítor Manuel da Silva Caldeira" is_mep="True" mode="spoken">
      <p sl="fr">voorzitter van de Europese Rekenkamer . − Mevrouw de Voorzitter, allereerst wil ik alle Parlementsleden bedanken die hier het woord hebben gevoerd. Dit wordt zeer zeker gewaardeerd door al diegenen die bij de Rekenkamer werken en die aan de basis staan van het verslag dat vandaag is gepresenteerd.</p>
      <p sl="fr">Het is moeilijk voor mij om binnen de tijd die mij in dit intensieve en interessante debat is gegeven, alle vragen te beantwoorden die aan mij persoonlijk werden gesteld. Allereerst wil ik ingaan op de vraag van de heer De Jong die mij vroeg of ik er niet moedeloos van word dat ik, als voorzitter van de Rekenkamer, geen positieve DAS kan afgeven. Mijn antwoord luidt dat ik, als controleur, zeer verheugd zou zijn als ik op het gepaste moment een dergelijk oordeel zou kunnen geven, maar het is niet aan controleurs om blij te zijn met het oordeel dat zij geven. Controleurs moeten een goed gefundeerd oordeel geven op basis van relevant bewijsmateriaal.</p>
      <p sl="fr">Als ik heel eerlijk ben, dan geef ik er als controleur de voorkeur aan eenzelfde oordeel te geven als dit jaar. Ik zou tegen de heer Audy willen zeggen dat dit een positief noch negatief oordeel is, maar een realistisch oordeel dat benadrukt dat er op bepaalde punten vooruitgang is waargenomen. In bepaalde beleidsgroepen is een significante afname van de foutpercentages geconstateerd, met name in de landbouw, maar er zijn ook beleidsgroepen waar beter toezicht nodig is. Daarom wil ik, als controleur, in plaats van optimistisch of pessimistisch liever realistisch zijn.</p>
      <p sl="fr">Ik denk dat onze boodschap voor wat betreft de toekomstperspectieven op die manier moet worden geïnterpreteerd. Verschillende leden van dit Parlement hebben gevraagd hoe we deze problemen kunnen oplossen. De Rekenkamer heeft in dit en voorgaande verslagen zijn bijdrage geleverd door erop te wijzen dat zijn aanbevelingen ten aanzien van de verbetering van het toezicht- en controlesysteem in de lidstaten belangrijk zijn en door aan te geven dat, op het niveau van de Commissie, het eveneens belangrijk is de regelgeving te vereenvoudigen. Dat wil zeggen dat de zaken niet moeilijker gemaakt moeten worden dan ze zijn. We kunnen niet van een fase waarin we alles willen doen en controleren - hetgeen overdreven controles met zich meebrengt - overgaan naar een fase waarin er geen enkel toezicht is. Anders kunnen we niet het juiste evenwicht vinden op basis waarvan we de beleidsdoelstellingen kunnen halen.</p>
      <p sl="fr">Een aantal van u heeft gezegd dat er in dit verslag niet wordt gesproken over het efficiënte gebruik van de middelen. Hebben de paar opgespoorde fouten of onregelmatigheden ertoe geleid dat de projecten niet konden worden uitgevoerd? De Rekenkamer wordt uiteraard geacht in zijn verslagen een verklaring af te geven over de financiële staten - en dat is een duidelijk goedkeurende verklaring - en over de onderliggende verrichtingen bij deze rekeningen. Het gaat er dus om of de verrichtingen in overeenstemming zijn met de te volgen regels.</p>
      <p sl="fr">De Rekenkamer geeft u echter ook, en dan met name aan de bevoegde commissies van het Parlement, de Commissie begrotingscontrole, al zijn verslagen inzake de effectiviteit van het beleid en de juiste besteding van de middelen op de verschillende terreinen. Ik hoop dat u in die verslagen belangrijke informatie vindt over hetgeen er in het kader van deze beleidsterreinen kan worden verbeterd. Maar zoals in ons verslag reeds is opgemerkt - en dat heb ik tijdens mijn toespraak benadrukt - is het belangrijk de mogelijkheid die de herziening van het Financieel Reglement, het nieuwe financiële kader en de hervormde begroting ons voor de toekomst bieden, te benutten om fundamentele vraagstukken aan te pakken.</p>
      <p sl="fr">Mevrouw de Voorzitter, graag zou ik wil besluiten met te zeggen dat onze methode overeenkomt met de internationale controlestandaarden. Wij voeren steekproeven uit die naar onze mening geschikt zijn om onze conclusies te trekken. Dat was een vraag van de heer Audy: zijn uw steekproeven toereikend? Het antwoord daarop is ja. Natuurlijk, als wij over meer middelen zouden beschikken, zouden wij eventueel meer werk kunnen verzetten, maar onze middelen zijn beperkt en wij worden geacht onze middelen zorgvuldig te beheren.</p>
      <p sl="fr">Tot slot wil ik nog iets zeggen over de rol die de Europese Rekenkamer en de controle-instanties van de lidstaten in de toekomst kunnen spelen. Wij werken voortdurend samen met de controle-instanties van de lidstaten en met de nationale controleurs door met elkaar te werken en elkaar te vertrouwen. Deze aanpak is bepaald in het Verdrag - en opnieuw bevestigd door het Verdrag van Lissabon - en door deze te volgen doen we al het mogelijke om ervoor te zorgen dat de externe controle binnen de Europese Unie over het geheel genomen een toegevoegde waarde krijgt.</p>
      <p sl="fr">Dat waren heel in het kort mijn slotopmerkingen, mevrouw de Voorzitter, aangezien ik niet teveel van uw tijd wilde gebruiken.</p>
      <a text="(Applaus)"/>
    </intervention>
    <intervention id="4-057" speaker_id="photo_generic" name="Siim Kallas" is_mep="True" mode="spoken">
      <p sl="en">vicevoorzitter van de Commissie. − Mevrouw de Voorzitter, dank u voor dit debat en voor uw goede woorden aan de Commissie. Ik wil twee dingen zeggen met betrekking tot het verleden, over 2008 en de afgelopen jaren. Ten eerste is één belangrijke zaak onderstreept: transparantie. Ik wil u eraan herinneren dat we samen een grote doorbraak hebben bereikt. Alle informatie over ontvangers van EU-financiering is nu openbaar en dat is een van de grote veranderingen geweest in de afgelopen periode.</p>
      <p sl="en">Het tweede feit uit het verleden is dat we onder andere hebben gesproken over hoeveel geld er is verloren en hoeveel geld moet worden teruggevorderd. Ik wil dit illustreren met een getal, afkomstig uit een zeer gecompliceerde titel. Het staat in bijlage VI van ons syntheseverslag en het is de summary of waivers of recoveries , wat zoveel betekent als het bedrag dat volledig en onomkeerbaar verloren is. In het syntheseverslag van 2008 was dit 18 380 363,22 euro, oftewel minder dan 0,01 procent van de EU-begroting. Dat is verloren. We hebben gesproken over al die miljarden die niet goed zijn beheerd in de structuurfondsen, maar uiteindelijk wordt er iets teruggevorderd. De procedure is niet perfect en we moeten hier hard aan werken en soms worden er fouten gecorrigeerd. Het is een lang proces en we moeten het heel serieus nemen.</p>
      <p sl="en">Nu enkele punten voor de toekomst. In de zeer nabije toekomst zullen we beginnen met de besprekingen over het nieuwe Financieel Reglement en de nieuwe begrotingsvooruitzichten. Met dit proces hangen heel veel dingen samen. Nationale verklaringen en de deelname van de lidstaten moeten een sterkere rechtsgrond krijgen. We kunnen zeker verder gaan met de vereenvoudiging die hier zoveel en zo vaak is besproken. Zoals voorzitter Caldeira al heeft gezegd, worden de doelstellingen gedefinieerd door meer dan vijfhonderd programma’s, die zijn goedgekeurd door de Commissie, het Parlement en de Raad. Elk programma heeft zijn eigen rechtsgrond, zijn eigen doelstellingen, en alles moet worden gemeten, ook het geld dat in overeenstemming met deze doelstellingen is besteed. Dat is essentieel.</p>
      <p sl="en">Tijdens de laatste plenaire vergadering, toen we de kwijting voor 2007 bespraken, was een van de ideeën het verkleinen van het aantal programma’s en het instellen van grotere projecten en programma’s die veel eenvoudiger te overzien zijn. Dit is een belangrijke kwestie en, zoals volgens een van de Parlementsleden het geval is met plattelandsontwikkeling, je kunt doelstellingen niet meten – vooral niet als het gaat om externe maatregelen, die zeer politieke doelstellingen hebben – en vervolgens zeggen dat de doelstellingen zijn bereikt. Dit is een belangrijke kwestie, maar wel een kwestie binnen het kader van de toekomstige besprekingen over het Financieel Reglement.</p>
      <p sl="en">Als het gaat om de dialoog, waarvan het belang hier werd onderstreept, moet ik zeggen dat we ons best hebben gedaan om een goede dialoog te voeren met het Parlement, met de Commissie begrotingscontrole en met de Rekenkamer. Ikzelf debatteer graag over alles met mensen met verschillende meningen, verschillende houdingen en verschillende inschattingen. Dat is het normale leven. Waar ik niet van houd, is dat sommige mensen moedwillig en voortdurend onjuiste feiten gebruiken. Je kunt geen dialoog voeren als de feiten niet kloppen. We kunnen een verschillend oordeel hebben, verschillende interpretaties en verschillende meningen, maar de feiten moeten kloppen. Ik hoop echt dat dit beginsel in onze toekomstige dialoog zal worden gerespecteerd.</p>
      <a text="(Applaus)"/>
    </intervention>
    <intervention id="4-058" speaker_id="96639" name="De Voorzitter" is_mep="True" mode="spoken">
      <p sl="nl">Mijnheer Martin, wilt u aan het einde van dit debat het woord voeren?</p>
    </intervention>
    <intervention id="4-059" speaker_id="4238" name="Hans-Peter Martin" is_mep="True" mode="spoken">
      <p sl="de">Mevrouw de Voorzitter, het spijt me dat ik van deze gelegenheid gebruik moet maken om een persoonlijke opmerking te maken, waarvoor ik volgens de agenda zelfs drie minuten krijg toebedeeld. Zoveel tijd heb ik echter niet nodig.</p>
      <p sl="de">In mijn bijdrage heb ik me zeer constructief opgesteld en in het debat heb ik zeer constructief gewezen op alles wat men nu op de nieuwe basis zou kunnen doen. Om tot dit oordeel te komen, heb ik het debat vanmorgen intensief gevolgd. Ik was hier aanmerkelijk vroeger dan mijn collega beweerde, ik ben later weggegaan en ik ben nu ook weer hier. Ik vind het erg jammer dat mevrouw Gräßle het kennelijk nodig acht om over te gaan tot persoonlijke aanvallen van een zeer laag niveau. Ik zou willen dat zij zelf wat constructiever was, dat men niet zoveel onwaarheden van haar in de Bild-Zeitung hoefde te lezen. Ik zou liever constructieve voorstellen horen voor een oplossing op dit punt, over hoe men de Rekenkamer werkelijk de mogelijkheden hiervoor kan bieden. Bovendien is het heel jammer dat het uitgerekend mevrouw Gräßle is die het werk voor de niet-ingeschrevenen onnodig moeilijk maakt, die ons discrimineert, ons de toegang tot informatie en ook de mogelijkheid om met medewerkers te werken ontzegt, en dan meent dat ze ons moet aanvallen op grond van onwaarheden. U moet leren wat democratie is, mevrouw Gräßle!</p>
    </intervention>
    <intervention id="4-060" speaker_id="96639" name="De Voorzitter" is_mep="True" mode="spoken">
      <p sl="nl">Daarmee zijn we aan het einde gekomen. Het debat is gesloten.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="4-061" speaker_id="96882" name="Elisabeth Köstinger" is_mep="True" mode="written">
      <p sl="de">Weliswaar bestaan er op bepaalde terreinen, vooral in het cohesiebeleid, nog grote gebreken, maar door de daling van het foutenpercentage op het gebied van de ”landbouw en natuurlijke hulpbronnen” naar minder dan 2 procent, zie ik de toekomst optimistisch tegemoet. Dit is vooral omdat dit terrein het grootste deel van de uitgaven van de Europese Unie vormt, en met het relatief lage foutenpercentage van 2 procent kan men zeer tevreden zijn. Voor de toekomst moeten wij onze inspanningen op twee gebieden richten. Enerzijds op het gebied van de samenwerking tussen de lidstaten en de Commissie. Hier moeten foute en incorrecte gegevens in alle mogelijke uitgavengebieden worden benoemd en fouten worden gecorrigeerd. Anderzijds moeten de methoden worden verbeterd voor de betaling van EU-gelden aan de lidstaten en de terugvordering ervan.</p>
    </intervention>
    <intervention id="4-062" speaker_id="4412" name="Véronique Mathieu" is_mep="True" mode="written">
      <p sl="fr">Ik feliciteer de Rekenkamer met zijn jaarverslag over de uitvoering van de EU-begroting 2008. Graag wil ik uw aandacht vestigen op de paragrafen over de agentschappen van de Europese Unie, waarin de Rekenkamer aangeeft dat hij een goedkeurende verklaring zonder voorbehoud afgeeft voor alle gecontroleerde agentschappen, behalve voor de Europese Politieacademie (EPA).</p>
      <p sl="fr">Het is in dit stadium relevant u eraan te herinneren dat wij voor de kwijting 2007 voor dezelfde situatie gesteld stonden. De Rekenkamer had namelijk een verslag gepubliceerd over de betrouwbaarheidsverklaring met voorbehoud voor de rekeningen en onderliggende verrichtingen van de EPA, waarin met name was aangegeven dat er geld is gebruikt om privé-uitgaven mee te financieren. De rapporteur deed een verzoek tot uitstel voor het verlenen van kwijting voor de EPA, waaraan de Commissie Begrotingscontrole gehoor gaf. Bij de stemming in de plenaire vergadering van 23 april 2009 is dit voorstel echter verworpen met 226 stemmen voor en 230 stemmen tegen, waarbij de Socialisten in het Europees Parlement en de Fractie De Groenen/Vrije Europese Alliantie massaal van zich hebben laten horen.</p>
      <p sl="fr">Nu de Rekenkamer vandaag stelt dat er nog steeds problemen zijn met betrekking tot de EPA, is het zeer belangrijk dat wij erkennen dat wij in april vorig jaar een fout hebben gemaakt door voor de kwijtingverlening te stemmen, tegen het advies van de rapporteur en de daartoe bevoegde commissie in.</p>
    </intervention>
  </section>
  <section id="creitem4" title="4. Het Google-project betreffende digitalisering van het mondiale boekenerfgoed (debat)">
    <intervention id="4-064" speaker_id="96639" name="De Voorzitter" is_mep="True" mode="spoken">
      <p sl="nl">Aan de orde is de mondelinge vraag van Klaus-Heiner Lehne, namens de Commissie juridische zaken, aan de Commissie: het Google-project betreffende digitalisering van het mondiale boekenerfgoed (O-0101/2009 – B7-0224/2009).</p>
    </intervention>
    <intervention id="4-065" speaker_id="4289" name="Angelika Niebler" is_mep="True" mode="spoken">
      <p sl="de">ter vervanging van de auteur. – Mevrouw de Voorzitter, fungerend voorzitter van de Raad, commissaris, dames en heren, u kent allen Google, de zoekmachine op het internet. U kent waarschijnlijk ook het nieuwe Google-boekenproject, waarover iedereen het sinds een paar maanden heeft. Met het boekenproject wil Google boeken uit bibliotheken scannen en op het internet zetten, zodat de lezers zo snel en eenvoudig mogelijk via het net toegang krijgen tot een groot aantal werken.</p>
      <p sl="de">Vanuit de lezer en de internetgebruiker gezien, is het een prachtig idee. Maar wat betekent het voor de auteurs, voor de creatieve mensen, de kunstenaars en de uitgevers? Op welke manier nemen zij deel aan de publicatie van hun werk op het internet? Met deze vragen moeten we ons de komende maanden intensief bezighouden. U weet misschien dat uitgevers en auteurs in de VS Google hebben aangeklaagd vanwege het scannen en de publicaties op het net. De juridische strijd is voor zover ik weet inmiddels beëindigd, omdat de klagers met Google een schikking hebben getroffen. Maar de vragen blijven natuurlijk bestaan, en deze situatie heeft niet alleen betrekking op Google, maar er zullen zich vergelijkbare gevallen voordoen, zodat we ons tijdig over deze vragen moeten buigen.</p>
      <p sl="de">Moet het auteursrecht in het digitale tijdperk worden aangepast? Moeten wij bepaalde structuren veranderen? Ik denk hierbij in het bijzonder aan de rol van de auteursrechtenorganisaties waarover we in het Parlement al vrij vaak hebben gesproken. Worden er op het net nieuwe monopolies gecreëerd? Hoe moeten we daarop reageren? Hoe verandert hierdoor ook de structuur bij ons in het land, bijvoorbeeld als we kijken naar onze boekhandelaren in de regio’s? Welke belangen staan hier tegenover elkaar, en hoe kunnen we een goed compromis vinden?</p>
      <p sl="de">Auteurs en uitgevers verlangen een beloning voor hun werk. Dat geldt natuurlijk ook als ze hun werk op het internet zetten. Bibliotheken willen hun archief op het net plaatsen en ze willen dat graag doen zonder van tevoren met iedere afzonderlijke rechthebbende een licentieovereenkomst te moeten sluiten. De belangen van de gebruikers zijn duidelijk. Die hebben er veel belang bij om overal snel en eenvoudig toegang tot de inhoud van het net te hebben. Wij kunnen nu nog niet over mogelijke oplossingen spreken, maar we moeten onszelf veel vragen stellen en dat is ook het nut en het doel van de schriftelijke vraag die de Commissie juridische zaken bij de Commissie heeft ingediend.</p>
      <p sl="de">Moeten we voor het verduidelijken van de vragen rond het auteursrecht onderscheid maken, bijvoorbeeld met betrekking tot de inhoud, en zo ja, welk onderscheid kan dan worden gemaakt? De Commissie lijkt wel die kant op te gaan, omdat zij aandacht besteedt aan de situatie van de bibliotheekvoorraden. Moeten er in de toekomst grootschalige digitaliseringsprojecten komen, of kan ons bestaande licentiesysteem dit probleem aan? Hoe kan in het tijdperk van het internet een vereffening van het auteursrecht vereenvoudigd worden? We moeten ons ook bij het auteursrecht nog eens afvragen – u weet dat het auteursrecht in de eerste plaats nationaal recht is – of dat nog wel van deze tijd is. Hoe moeten we in de toekomst verweesde werken behandelen, dus werken waarvan de rechthebbenden niet geïdentificeerd of opgespoord kunnen worden? Moet er misschien onderscheid worden gemaakt tussen literaire werken en wetenschappelijke werken? Een auteur van een roman moet bijvoorbeeld van de publicatie van zijn werk leven, maar wanneer een wetenschapper zijn werk op het net plaatst, doet hij dat in de eerste plaats om in het onderzoek naam te maken en hij is minder afhankelijk van een beloning. We moeten onszelf dus talloze vragen stellen en ik verheug me er ook op om hierover met u in debat te gaan.</p>
      <p sl="de">Ik wil nog één thema aan de orde stellen, namelijk nogmaals de auteursrechtenorganisaties. Als u nu ziet hoe gemakkelijk men van het internet muziek kan downloaden – je gaat naar iTunes en koopt voor 20, 30,40, 50 cent de muziek die je wenst. Wat betekent dat dan voor de auteursrechtenorganisaties? Hebben we die eigenlijk nog wel nodig? Ik zou graag zien dat deze situatie ook eens door de Commissie wordt verduidelijkt.</p>
      <p sl="de">Wij hebben in het Parlement door de jaren heen steeds geëist dat de Commissie ook eens aandacht schenkt aan de auteursrechtenorganisaties. Dat zijn toch ook – ik zeg het een beetje familiair – monopolieachtige instanties, die in de loop van decennia tot stand zijn gekomen. Ik wil graag weten welke plannen de Commissie op dit gebied heeft. En dan mijn laatste punt: als je kijkt naar een platform als Google, dat alles vrij toegankelijk maakt, dan zie je dat er een monopolie op het internet ontstaat. We moeten er ook over nadenken hoe we daar mee kunnen omgaan, om niet uiteindelijk slechts één aanbieder te hebben die dan over de voorwaarden voor toegang tot de inhoud op het net beslist. Ik verheug me op een debat met u in de komende weken en maanden en ik kijk met belangstelling uit naar het antwoord van de Commissie op onze eerste vraag van de Commissie juridische zaken.</p>
    </intervention>
    <intervention id="4-066" speaker_id="photo_generic" name="Siim Kallas" is_mep="True" mode="spoken">
      <p sl="en">vicevoorzitter van de Commissie. – Mevrouw de Voorzitter, ik dank de Commissie juridische zaken dat zij deze kwestie heeft aangekaart. U stelde zoveel belangrijke en fundamentele vragen die beslist in de komende maanden moeten worden besproken. Dit is zeker een diepgaand, belangwekkend, opwindend en zeer toekomstgericht vraagstuk. Ik geef eerst een overzicht met betrekking tot deze concrete vraag.</p>
      <p sl="en">In de eerste plaats: het Google Books-project. In wezen is dit initiatief bedoeld om een grote groep gebruikers een instrument te bieden voor het zoeken, doorzoeken en kopen van boeken. Voor rechthebbenden kan dit een aanvullend handelskanaal en daarmee een aanvullende inkomstenbron vormen. In Europa wordt het Google Books-project in samenwerking met bibliotheken uitgerold en betreft het uitsluitend boeken in het publieke domein. Auteursrechtelijk beschermde boeken worden alleen in het project opgenomen via het Google Partner-programma, dat zich richt op uitgevers die bereid zijn met Google overeenkomsten aan te gaan.</p>
      <p sl="en">De schikking in de zogenaamde “Google Books class action” betreft het Google Books-project in de Verenigde Staten. Deze schikking is bedoeld om een einde te maken aan een gerechtelijke procedure die al meer dan vier jaar duurt. Als de schikking wordt goedgekeurd, voorziet deze in een aanvullende inkomstenbron voor rechthebbenden, maar ook, en dat is het belangrijkste, in het via onlinetoegang en doorzoekbaarheid aan gebruikers in de VS beschikbaar stellen van tot dusver niet beschikbare uitverkochte of verweesde werken. Bovendien kunnen de financiële prikkels ervan ertoe bijdragen dat bekend wordt wie de rechthebbenden van verweesde werken zijn.</p>
      <p sl="en">Voor wat betreft het Google Book Search-project ziet de Commissie het initiatief van Google als bewijs dat er nieuwe bedrijfsmodellen worden ontwikkeld die aan een groeiend aantal consumenten vrijwel directe toegang tot grote aantallen werken verschaffen. Omdat de Europese Commissie voorstander is van digitalisering van boeken in Europese bibliotheken en daarbuiten, en omdat digitalisering van boeken een taak van herculische omvang is waarbij de steun van de particuliere sector nodig is, is de Commissie voorstander van initiatieven zoals het Google Book Search-project zolang als deze intellectuele eigendomsrechten eerbiedigen en niet tot concurrentieverstoring leiden.</p>
      <p sl="en">De Commissie voert actief overleg met Europese uitgevers en met Google over de Google Books-schikking. In september 2009 hield de Commissie een openbare hoorzitting waarbij Europese belanghebbenden en de partijen bij de schikking bijeenkwamen om standpunten uit te wisselen en opheldering te krijgen over de diverse onderdelen van de overeenkomst.</p>
      <p sl="en">Maar ondertussen hebben er belangrijke veranderingen plaatsgevonden. Vanwege talloze bezwaren tegen de oorspronkelijke schikking bij Googles concurrenten, buitenlandse regeringen (Frankrijk en Duitsland) en het Amerikaanse ministerie van Justitie werden de schikkingsvoorwaarden herzien en op 13 november 2009 aan de rechter in de VS voorgelegd.</p>
      <p sl="en">Ten eerste is de reikwijdte in de herziene schikking aanzienlijk verengd. Thans vallen alleen boeken die tot 5 januari 2009 waren geregistreerd bij het US Copyright Office of uitgegeven in het Verenigd Koninkrijk, Australië of Canada onder de schikking. Alle andere boeken vallen buiten de reikwijdte van het akkoord. Dus alleen auteurs en uitgevers in de Verenigde Staten, het Verenigd Koninkrijk, Australië en Canada worden voortaan vertegenwoordigd door het bestuur van de Books Rights Registry, het orgaan dat de voorwaarden van het akkoord in beheer heeft.</p>
      <p sl="en">Ten tweede dienen uitgevers van andere landen dan de Verenigde Staten, het Verenigd Koninkrijk, Australië en Canada nu individueel te onderhandelen om deel te nemen aan de diensten van Google Books in de Verenigde Staten.</p>
      <p sl="en">Over de nieuwe versie van de schikking heb ik twee opmerkingen. Ten eerste is het niet altijd een voordeel om buiten de reikwijdte van de schikking te vallen. Vanaf de zijlijn kun je niet langer controleren wat Google doet met de exemplaren die het bedrijf tot nu toe heeft gescand.</p>
      <p sl="en">Ten tweede, zullen uitgevers in de EU-lidstaten – met uitzondering van het Verenigd Koninkrijk – niet langer participeren in een belangrijke transformatie van de boekenmarkt. Het Google Books-project in de Verenigde Staten zal een belangrijke stimulans krijgen waaraan Europese uitgevers geen deel meer hebben. Zelfs al zullen diensten waarover in deze schikking is onderhandeld, alleen beschikbaar zijn voor gebruikers in de Verenigde Staten, toch kan het gemis ervan nadelig zijn voor de culturele diversiteit.</p>
      <p sl="en">In dit verband heeft de Commissie aan de lidstaten een oproep gedaan en zij zal dit telkens weer doen: ten eerste, om hun digitaliseringsbeleid te intensiveren; ten tweede om de mogelijkheden voor publiek-private samenwerkingsverbanden op het gebied van digitalisering te onderzoeken; en ten derde om te zorgen dat al het gedigitaliseerd materiaal door middel van Europeana beschikbaar komt. Als de lidstaten dat doen, kan de Google Books-schikking zich misschien ontwikkelen tot de katalysator in plaats van een bedreiging voor Europese initiatieven op het gebied van toegang tot gedigitaliseerde cultuur.</p>
      <p sl="en">Dan kom ik bij uw tweede vraag. Het debat over de Google Books-schikking laat zien dat Europa zich niet kan permitteren achter te blijven op het gebied van de digitale ontwikkelingen. Europa moet snel handelen. Met het oog hierop is de Commissie van harte bereid te werken aan een wetgevingskader voor het auteursrecht, dat digitalisering op grote schaal van Europese bibliotheekcollecties zal bevorderen.</p>
      <p sl="en">We zijn van oordeel dat de auteurswetgeving flexibel genoeg moet zijn om het realiseren van online-bibliotheken niet al te complex te maken.</p>
    </intervention>
    <intervention id="4-067" speaker_id="96776" name="Róża, Gräfin von Thun Und Hohenstein" is_mep="True" mode="spoken">
      <p sl="pl">namens de PPE-Fractie. – Mevrouw de Voorzitter, ik wil u bedanken voor uw verklaring, de Commissie juridische zaken voor haar vraag, mevrouw Niebler voor haar opmerkingen en de commissaris voor zijn antwoord. Dit zijn ook zeer belangrijke zaken voor de Commissie interne markt en consumentenbescherming. Het proces van het digitaliseren van boeken opent geweldige nieuwe mogelijkheden, maar het moet – en dat benadruk ik – de belangen van de uitgevers en lezers dienen, met andere woorden, van de Europese ondernemingen en consumenten.</p>
      <p sl="pl">De vorige versie van de overeenkomst met Google dreigde te leiden tot monopolisering van de volledige literaire productie door één particulier bedrijf, een dreiging die nog niet volledig is weggenomen. Het was Google dat miljoenen auteursrechtelijk beschermde titels uit de hele wereld scande. Tot op heden heeft het bedrijf illegaal gebruik gemaakt van deze scans, door uitsluitend het Amerikaanse beginsel van eerlijk gebruik toe te passen zonder de auteurs of uitgevers om toestemming te vragen.</p>
      <p sl="pl">De nieuwe overeenkomst gaat nog altijd voorbij aan een basisbeginsel van de Berner Conventie, dat bepaalt dat de houders van het auteursrecht om toestemming moet worden gevraagd voordat hun werken worden gebruikt, in plaats van hen alleen de mogelijkheid te geven om niet deel te nemen, waardoor de verantwoordelijkheid, moeite en kosten op de schouders van de auteurs worden gelegd. De overeenkomst is van toepassing op boeken uit de hele wereld die in het Engels zijn uitgegeven in landen die onder de Conventie vallen.</p>
      <p sl="pl">Bij het scannen van de boeken putte Google uit de categorieën uitverkochte en verweesde werken. Beide categorieën zijn zeer losjes gedefinieerd. Het is vaak best mogelijk om de auteurs van verweesde werken te vinden als je er je best voor doet. Uitverkochte boeken zijn vaak werken die de auteurs of uitgevers met opzet niet meer laten drukken. Houdt dat niet het gevaar in dat Google uitgevers de vrijheid ontneemt om hun eigen uitgeefbeleid te bepalen en auteurs mogelijk inkomsten ontzegt?</p>
      <p sl="pl">Als het gaat om de consumenten: de uitgeefbranche kan op de lange termijn worden ondermijnd door het project van Google als de houders van het auteursrecht niet de royalty’s ontvangen waarop ze recht hebben. Om concurrerend te blijven, zullen uitgevers stoppen met het uitgeven van waardevolle, door deskundigen beoordeelde, kostbare boeken. Voor de consumenten betekent dit effectief dat hoogwaardige publicaties worden vervangen door goedkope, ongetoetste, fantasieloze uitgaven, die ook nog eens voorzien zijn van grote hoeveelheden reclame.</p>
      <p sl="pl">Ik verwacht daarom dat de Europese Commissie een beleid ontwikkelt dat de ontwikkeling van verdere digitalisering mogelijk maakt, maar zonder dat dit een negatieve invloed heeft op de creativiteit en de belangen van de markt en van de lezers in Europa.</p>
    </intervention>
    <intervention id="4-068" speaker_id="96915" name="Sergio Gaetano Cofferati" is_mep="True" mode="spoken">
      <p sl="it">namens de S&amp;D-Fractie . – Mevrouw de Voorzitter, dames en heren, ik denk dat de overeenkomst tussen Google en de Amerikaanse uitgevers absoluut interessante elementen bevat en tevens enkele belangrijke vooruitzichten voor nieuwe zaken voor ons. Naast de positieve elementen, moeten we echter ook de negatieve aspecten van deze overeenkomst in ogenschouw nemen.</p>
      <p sl="it">Voor een positieve overeenkomst moeten we vanuit een geheel ander perspectief naar de complexe kwestie van copyright kijken, een perspectief dat verder gaat dan de tegenstelling tussen het opeisen van de vrije toegang tot culturele producten online en de exclusieve bescherming van het auteursrecht zonder enige uitzonderingen.</p>
      <p sl="it">Het is een feit dat het door Google bedachte systeem alle gebruikers een brede toegang zou bieden tot allerlei soorten publicaties, met name werken die niet meer worden uitgegeven of bibliografisch lastig te vinden zijn, en tegelijkertijd auteurs en uitgevers de kans biedt hun eigen culturele aanbod te vernieuwen en hun publiek te verbreden. Het is echter ook een feit dat, aangezien het akkoord alleen boeken en werken omvat die zijn geregistreerd bij het US Copyright Office of zijn gepubliceerd in het Verenigd Koninkrijk, Canada of Australia en er geen specifieke maatregel is voorzien voor werken uit Europa of de rest van de wereld – Google is tot op heden althans niet verder gegaan dan een algemene verklaring dat het bereid is met andere landen vergelijkbare overeenkomsten te sluiten –, Google zich uit hoofde van dat akkoord in een monopoliepositie bevindt, ook vanwege de omvang van de reclamebudgetten die voor het nieuwe systeem zullen worden vrijgemaakt.</p>
      <p sl="it">De impact zal tevens gevolgen hebben voor de Europese cultuursector. In de eerste plaats vanwege de vertraging die Europa zou oplopen in het digitaliseren van zijn bibliotheken. Sterker nog, een zeer groot aantal Europese boeken is sinds de jaren tachtig van de vorige eeuw al geregistreerd bij het US Copyright Office. Dat betekent dat zij zouden worden onderworpen aan de nieuwe toegangsregels van het systeem van Google. Verder zijn er nog talloze Europese werken in het bezit van Amerikaanse bibliotheken, die Google de mogelijkheid hebben geboden hun eigen boekenvoorraad te digitaliseren.</p>
      <p sl="it">De Europese Commissie is een Europees project gestart dat vooralsnog minder impact heeft gehad dan van Google Books wordt verwacht. Het akkoord tussen Google en de Amerikaanse cultuursector geeft dus aan dat er een balans moet worden gevonden tussen de bescherming van copyright en van de productie en de toegankelijkheid voor gebruikers, waarbij rekening moet worden gehouden met de enorme technologische ontwikkelingen van de afgelopen tien jaar. Het risico bestaat dat Europa achter zal lopen bij de verwezenlijking van dit mogelijk nieuwe model.</p>
      <p sl="it">Ik zeg u eerlijk, mijnheer de commissaris, dat ik de voorstellen die hier zijn gedaan niet afdoende vind om dit probleem op te lossen. We hebben een oplossing nodig die de landen van Europa verenigt en die de verantwoordelijkheid voor het nemen van maatregelen niet afwentelt op de lidstaten.</p>
    </intervention>
    <intervention id="4-069" speaker_id="28114" name="Liam Aylward" is_mep="True" mode="spoken">
      <p sl="en">namens de ALDE-Fractie. – Mevrouw de Voorzitter, ik ben blij dat de Commissie juridische zaken deze vraag, die precies op het juiste moment komt, aan de Commissie heeft gesteld. Het boekdigitaliseringsproject heeft in Europa en in de lidstaten invloed op verschillende beleidsterreinen zoals auteursrecht, mededinging, digitalisering van bibliotheken, en cultuur, en dit vraagt als zodanig om zowel debat als zorgvuldige overdenking.</p>
      <p sl="en">De digitalisering van boeken heeft veel duidelijke voordelen zowel op cultureel als economisch vlak. Literatuur en onderwijs worden voor de digitale generatie beter toegankelijk. Deze digitalisering draagt bij aan de verspreiding van kennis en cultuur. Studenten, academici en universiteiten krijgen meer toegang tot informatie en onderzoek.</p>
      <p sl="en">Als Europa voorop wil lopen bij een succesvolle, op kennis gebaseerde economie, moeten we voortgang boeken met nieuwe technologieën en voorop blijven in de kennisrace. Mijn eigen lidstaat, Ierland, stond bekend als het eiland van heiligen en geleerden, met een grote traditie in het voortbrengen van literatuur; en het aanmoedigen en bevorderen van lezen en literatuur is altijd welkom. Helaas moet ik zeggen dat de meeste heiligen vertrokken zijn. Maar het digitaliseringsproject mag niet ten koste gaan van het creatieve proces achter literatuur en de bestaansmiddelen van de vele belanghebbenden mogen er niet negatief door worden beïnvloed. Het is belangrijk om te benadrukken dat digitalisering slechts aanvaardbaar is als de rechten van belanghebbenden onder wie auteurs, uitgevers, illustratoren, grafisch ontwerpers en literair vertalers worden vertegenwoordigd en beschermd.</p>
      <p sl="en">Gelet op de mogelijke dreiging van digitalisering op de markt van gedrukte boeken is het cruciaal ervoor te zorgen dat de rechten van belanghebbenden op billijke wijze worden gecompenseerd, en dit is een kwestie die ik afgelopen oktober direct bij de Commissie aan de orde heb gesteld. Uit het antwoord van de Commissie maak ik op dat zij al een openbare raadplegingsprocedure is gestart en hoorzittingen heeft gehouden om ideeën met belanghebbenden uit te wisselen. Ik ben blij met deze positieve stappen en, als de wetgeving van de Europese Unie inzake auteursrechten dient te worden aangepast, moeten belanghebbenden daar sterker bij worden betrokken, opdat de wijziging in overeenstemming is met hun belangen, terwijl tegelijkertijd een op kennis gebaseerde economie wordt bevorderd.</p>
    </intervention>
    <intervention id="4-070" speaker_id="28253" name="Eva Lichtenberger" is_mep="True" mode="spoken">
      <p sl="de">namens de Verts/ALE-Fractie. – Mevrouw de Voorzitter, commissaris, dames en heren, we zijn door de activiteiten van Google Books in onze Europese strategie van de langzame, gerichte aanpak en de vele bezwaren die daarbij worden geuit, gewoonweg door de realiteit ingehaald. We worden geconfronteerd met een door Google uitgevoerde uitgebreide digitalisering van boeken, ook van boeken van Europese auteurs die hiervoor geen toestemming hebben gegeven en die nu verbaasd en boos zijn over het feit dat ze zichzelf in Google Books kunnen vinden, waar ze helemaal niet willen zijn.</p>
      <p sl="de">Hierbij wil ik allereerst zeggen dat het bij het auteursrecht niet alleen om geld gaat. Het gaat ook om de soevereiniteit van de auteur, die medebeslissingsrecht moet hebben ten aanzien van de vraag of en hoe en in welke vorm zijn of haar boek gedigitaliseerd en gebruikt wordt. Dat is een centrale vraag en een noodzaak. Daarmee in verband staat echter de zeer moeilijke kwestie van de zogenaamde verweesde werken, dus de werken waarvan de auteurs niet meer gevonden kunnen worden, en wat hiervoor een goede oplossing zou zijn.</p>
      <p sl="de">Ieder van ons kent de situatie dat men een lievelingsboek heeft uitgeleend, dat men het niet meer terugkrijgt en ook niet meer op een andere manier kan krijgen, omdat het niet meer wordt verkocht. Voor dergelijke situaties kan Google Books natuurlijk een zeer goede oplossing zijn, die ook schatten uit de literatuur en aanverwante gebieden bewaart en helpt bewaren die anders uit onze cultuur zouden verdwijnen. Deze oplossing moet dan wel zo’n vorm krijgen dat het allemaal zin heeft. Google Books kan zich niet eenvoudigweg nergens iets van aantrekken. Er moet worden geprobeerd om de auteur op te sporen en zijn rechten moeten worden beschermd. Hier is een rol weggelegd voor de auteursrechtenorganisaties, waarvoor ik ook een eerlijke oplossing wens. En zoals collega Niebler al heeft gezegd, moet de rol van de auteursrechtenorganisaties in dit verband opnieuw worden besproken.</p>
      <p sl="de">Wie zich nu nieuwe technologieën ontzegt, heeft het recht daartoe. Je moet dan natuurlijk wel de consequenties dragen en je zult later misschien geen toegang meer hebben tot de brede kennis die zich op dat gebied ontwikkelt. Dat staat momenteel centraal. We hebben misschien statutaire uitzonderingen nodig om het probleem zo goed mogelijk op te lossen.</p>
    </intervention>
    <intervention id="4-071" speaker_id="96919" name="Emma McClarkin" is_mep="True" mode="spoken">
      <p sl="en">namens de ECR-Fractie. – Mevrouw de Voorzitter, voor de liefhebbers van boeken in mijn kiesdistrict in de East Midlands en in heel de EU is dit goed nieuws. Ik ben van mening dat we aan de vooravond van een boekrevolutie staan, en ik ben blij met de verklaring van de Commissie.</p>
      <p sl="en">Het initiatief van Google is een onvermijdelijke en logische stap voorwaarts, gelet op de vooruitgang van de digitale economie met nieuwe martkstimulansen en nieuwe consumentenbehoeften. Ik ben van mening dat dit soort innovatie in de private sector moet worden omarmd zolang er ruimte blijft voor mededinging in de toekomst en billijke bescherming.</p>
      <p sl="en">Al zijn bibliotheken een belangrijke opslag van informatie, toch zijn het grotendeels weinig gebruikte bronnen, nu negen van de tien boeken niet toegankelijk zijn, en er zijn vele duizenden boeken niet voor gebruikers beschikbaar, omdat zij uitverkocht zijn of omdat publicatie onrendabel zou zijn.</p>
      <p sl="en">Met onlineboeken krijgen auteurs een kans op enige erkenning en ze krijgen ook nog wat geld terug voor hun werken.</p>
      <p sl="en">Maar het feit dat dit soort schikking die voorziet in grootschalige digitalisering van boeken niet van toepassing in de EU kan zijn, is een zeer illustratief voorbeeld van de versnipperde wetgeving inzake auteursrecht in de EU. We moeten een Europees kader voor auteursrechten maken dat geschikt is voor de 21e eeuw. Europa moet de gelegenheid te baat nemen om voorop te lopen en te zorgen dat de digitalisering van boeken in Europa wordt bevorderd, maar ook om te zorgen dat de Google Books-schikking rekening houdt met het Europees auteursrecht.</p>
      <p sl="en">Laten we Europese spelers in dit veld, maar ook in verschillende talen en genres daartoe aanmoedigen. Voor mensen zoals ik die houden van het gevoel van een pagina tussen hun vingers, kan dit niet de behoefte aan fantastische boekwinkels, zoals die in mijn kiesdistrict, East Midlands, vervangen. In plaats van een einde te maken aan de boekwinkels, biedt de mogelijkheid van onlinetoegang tot boeken ons een compleet nieuwe manier van onderwijs en toegang tot cultuur.</p>
      <p sl="en">In plaats van onze bibliotheken te verwoesten, helpt deze onlinetoegang bij het archiveren en conserveren en biedt hij onze gebruikers meer keuzemogelijkheden om toegang te krijgen tot boeken voor onderwijs en vrije tijd.</p>
      <p sl="en">Dit is een kans voor auteurs om hun markt en lezerspubliek uit te breiden. Ik ben van mening dat dit de start is voor een herontdekking van grote werken en de blootlegging van een culturele explosie. Iets wat we moeten verwelkomen en positief moeten stimuleren.</p>
    </intervention>
    <intervention id="4-072" speaker_id="96735" name="Patrick Le Hyaric" is_mep="True" mode="spoken">
      <p sl="fr">namens de GUE/NGL-Fractie . – Mevrouw de Voorzitter, dames en heren, velen van ons hebben het reeds gezegd, Google is nagenoeg een monopolist op de wereldmarkt die probeert het culturele, literaire en journalistieke erfgoed van de hele wereld in handen te krijgen. Europa moet zich niet door Google laten ringeloren. De strategie van Google, waarbij de dienst gratis wordt aangeboden, is bovendien slechts schijn, aangezien het bedrijf de werken tot handelswaar maakt in ruil voor meer dan 23 miljard dollar aan reclame-inkomsten per jaar.</p>
      <p sl="fr">Zoals u reeds heeft gezegd, mijnheer Kallas, moet Europa een digitaliseringsprogramma opzetten. Het proces dat auteurs in de Verenigde Staten hebben aangespannen wegens het plagiëren van hun werken door Google Books moet echter niet gebruikt worden om hier een digitaliseringsmodel op te zetten dat van literaire, journalistieke of wetenschappelijke werken eveneens handelsproducten maakt.</p>
      <p sl="fr">Vanuit dit oogpunt zouden wij graag van de Commissie willen weten wat zij precies verstaat onder de veelvuldig gebruikte term “collectieve licentie”. Het idee van het opzetten van een Europese markt voor auteursrechten vinden wij vanuit dit oogpunt zeer verontrustend. We moeten intellectuele werken, die ons gemeenschappelijk erfgoed vormen, niet verwarren met de handelsgeest die ervoor zorgt dat cultuur tot handelswaar verwordt.</p>
      <p sl="fr">Wij zijn dan ook van mening dat de Europese Unie, samen met de lidstaten, de auteursrechten en de intellectuele eigendom van schrijvers, journalisten en wetenschappers moet waarborgen. De openbare digitaliseringssystemen die in een aantal lidstaten zijn opgezet, moeten gesteund en gekoppeld worden aan het Europese project Europeana, om de particuliere toe-eigening van openbare culturele werken te voorkomen.</p>
      <p sl="fr">Voordat er besluiten worden genomen, is het naar mijn idee wenselijk dat het Parlement het initiatief neemt tot de organisatie van een Europese strategische conferentie, waarbij de Europese instellingen, de lidstaten, vakbonden van schrijvers, bibliotheken, en tevens openbare telecommunicatiebedrijven bijeen worden gebracht om een Europees openbaar digitaliseringsmodel op te zetten dat rekening houdt met de auteurs en hun werken, die voor zoveel mogelijk mensen toegankelijk moeten worden gemaakt. Dit project zal, samen met Europeana, naast de andere bestaande systemen in de wereld moeten functioneren.</p>
    </intervention>
    <intervention id="4-073" speaker_id="1164" name="Bruno Gollnisch" is_mep="True" mode="spoken">
      <p sl="fr">Mevrouw de Voorzitter, het digitaliseren van het Europees literair erfgoed ten behoeve van behoud, bewaring, maar ook van de verspreiding en promotie ervan en de mogelijkheid voor de Europeanen om toegang te krijgen tot hun fantastische cultuur, zijn belangrijke uitdagingen waar de publieke autoriteiten meer bij betrokken zouden moeten worden.</p>
      <p sl="fr">Momenteel ligt Google onder vuur, omdat haar commerciële strategie bestaat in pogingen om een doorslaggevend en blijvend voordeel te behalen, niet door het monopolie te krijgen op de inhoud van de mondiale virtuele bibliotheek maar op de toegang tot deze inhoud en door in ruil daarvoor de kosten van de digitalisering op zich te nemen.</p>
      <p sl="fr">Samen met mijn collega’s van de Europese rechtse fracties, ben ik volledig tegen elke vorm van alleenverkoop die uitmondt in een monopolie. de overige belangrijke uitdagingen op het gebied van intellectuele eigendom en de eerbiediging van auteursrechten van uitverkochte en verweesde werken zijn niet onoverkomelijk. Hiervoor kan de wetgeving worden aangepast.</p>
      <p sl="fr">Maar de vraag waar het echt om draait is de volgende: welke alternatieven hebben wij in Europa? De website Europeana die sinds enkele maanden operationeel is, heeft slechts 5 procent van de Europese werken online. De helft van de inhoud op de site is afkomstig uit bronnen uit Frankrijk, een land dat eindelijk eens een voortrekkersrol heeft met Gallica, de portaalsite van de Franse Nationale Bibliotheek, en het INA, het Frans Nationaal Audiovisueel Instituut.</p>
      <p sl="fr">De financiering is echter een schijntje vergeleken met het benodigde geld. Google is bereid 15 miljoen euro per jaar te investeren en binnen tien jaar tijd snel zo’n 20 miljoen werken te digitaliseren en toegankelijk te maken. Hoeveel zijn wij bereid op tafel te leggen? Als we geen antwoord op deze vraag hebben, zal Google - vrees ik - de enige speler op de markt worden die aan de behoeften van de bibliotheken kan voldoen.</p>
    </intervention>
    <intervention id="4-074" speaker_id="28301" name="Tadeusz Zwiefka" is_mep="True" mode="spoken">
      <p sl="pl">Mevrouw de Voorzitter, de potentiële voordelen en mogelijkheden die het project Google Books de consumenten, onderzoekers en de meerderheid van de uitgevers en auteurs biedt voor het behoud van cultureel erfgoed, staan werkelijk buiten kijf. We mogen echter niet lichtzinnig omgaan met de juridische consequenties en daar wil ik me als vertegenwoordiger van de Commissie juridische zaken op richten.</p>
      <p sl="pl">Ten eerste moeten de voorwaarden waaraan voldaan moet worden natuurlijk duidelijk zijn. Ik denk dan aan de noodzaak van het respecteren van het auteursrecht en van de instelling van een geschikt systeem voor het betalen van royalty’s aan auteurs. Helaas is het Google-project gebaseerd op een Angelsaksisch rechtsstelsel en op Noord-Amerikaanse marktomstandigheden die volledig ontoereikend zijn voor het stelsel in de Europese Unie. Met betrekking daartoe hebben de activiteiten van Google in de Europese Unie te maken met hindernissen, niet alleen van juridische, maar ook van ethische aard. Google neemt aan dat een eigenaar van auteursrecht die geen deel wil uitmaken van een overeenkomst verplicht is Google hiervan op de hoogte te brengen. Dat is natuurlijk niet in overeenstemming met ons recht, dat ervan uitgaat dat het, voordat een boek wordt gescand en de scan openbaar wordt gemaakt, nodig is toestemming van de auteur te verkrijgen en een gepaste vergoeding te betalen.</p>
      <p sl="pl">Een andere kwestie heeft betrekking op wat we ”verweesde boeken” noemen: werken waarvan het niet mogelijk is de eigenaar van het auteursrecht te achterhalen. In de meerderheid van de lidstaten behartigen auteursrechtenorganisaties de belangen van bekende auteursrechthouders en ook die van op dit moment niet geïdentificeerde auteursrechthouders, bijvoorbeeld door de inkomsten uit verkoop voor een bepaalde periode veilig te stellen voor het geval de eigenaar van het auteursrecht later nog wordt gevonden.</p>
      <p sl="pl">Ik wil verder wijzen op de noodzaak om de Europese rechtsbepalingen op het gebied van auteursrecht aan te passen aan de uitdagingen van het digitale tijdperk. Tegelijkertijd steun ik volledig het standpunt van mevrouw Reding en de heer McCreevy en ben ik het ook eens met wat de heer Kallas vandaag zei, namelijk dat bij de digitalisering van werken die auteursrechtelijk beschermd zijn het beginsel van auteursrecht en de eerlijke beloning van auteurs volledig gerespecteerd moet worden, zodat zij optimaal kunnen profiteren van het feit dat een breder Europees publiek toegang heeft tot hun werken. Want we mogen deze kans natuurlijk niet laten schieten in Europa.</p>
    </intervention>
    <intervention id="4-075" speaker_id="28377" name="Lidia Joanna Geringer de Oedenberg" is_mep="True" mode="spoken">
      <p sl="pl">Mevrouw de Voorzitter, de kansen die het internet biedt, hebben Google ertoe geïnspireerd in cyberspace boeken tot leven te wekken die uitverkocht en vergeten zijn of die in de nevelen van de tijd zijn verdwenen. Het grote idee van het creëren van een moderne tegenhanger van de bibliotheek van Alexandrië heeft echter geleid tot geschillen over auteursrechtenkwesties.</p>
      <p sl="pl">De overeenkomst die twee weken geleden is bereikt, stemde het Authors Guild en de Association of American Publishers en enkele van hun Europese tegenhangers tevreden. Volgens deze overeenkomst mogen titels die in vier landen zijn uitgegeven tegen betaling worden gescand en beschikbaar worden gesteld. Deze landen zijn de Verenigde Staten, het Verenigd Koninkrijk, Australië en Canada. Internetgebruikers uit deze landen kunnen 20 procent van de e-books gratis lezen (waarbij de kosten worden betaald door adverteerders) en ze moeten betalen om de overige 80 procent te mogen lezen.</p>
      <p sl="pl">Vanuit het perspectief van de auteur en de uitgever heeft dit een tweeledig voordeel. Ten eerste levert het een eenmalige betaling van Google op van 60 tot 300 dollar voor het recht om het boek te mogen scannen en ten tweede krijgen zij 63 procent van de winst die wordt gemaakt met het e-book via de dienst Google Books. Met andere woorden, auteurs verdienen al geld als er maar één pagina van hun boeken op het internet wordt gepubliceerd.</p>
      <p sl="pl">Weinig mensen houden echter rekening met het feit dat niet-Britse Europese gebruikers van Google Books, bijvoorbeeld Belgische of Poolse internetgebruikers, nog niet eens toegang hebben tot die 20 procent van de e-books. De dienst omvat hoofdzakelijk Engelstalige titels en Europese uitgevers of auteurs die willen deelnemen aan het programma, moeten dat zelf regelen met Google. Europeanen krijgen alleen gratis toegang tot de minst aantrekkelijke categorieën boeken – titels die deel uitmaken van het publieke domein en waarvan het auteursrecht allang is verjaard, bijvoorbeeld boeken in de Bibliothèque nationale de France die al tweehonderd jaar niet meer uit de kast zijn geweest. Dat zal er niet toe leiden dat er een volledige elektronische bibliotheek van Europese titels wordt opgebouwd.</p>
      <p sl="pl">Naast bepaald voorbehoud met betrekking tot het Google-project, zoals het monopolie van het bedrijf op de voorbereiding en verspreiding van e-books en het feit dat een deel van de opbrengst en reclame aan Google moet worden betaald, zal het ontbreken van een uniform stelsel van auteursrechten in de Europese Unie het naar mijn mening inefficiënt maken. De juridische commotie rondom Google heeft de gevolgen van het ontbreken van een uniforme auteursrechtenwetgeving in de Europese Unie en de onmogelijkheid van een gezamenlijke reactie op het initiatief Google Books laten zien. Het is voor iedereen duidelijk dat harmonisering van het auteursrecht in de Europese Unie dringend noodzakelijk is geworden.</p>
    </intervention>
    <intervention id="4-076" speaker_id="96603" name="Nessa Childers" is_mep="True" mode="spoken">
      <p sl="en">Mevrouw de Voorzitter, Google is een Amerikaans bedrijf dat we allemaal goed kennen en dat onlinediensten biedt die velen van ons dagelijks gebruiken. Aangezien het Europese hoofdkwartier in Ierland is gevestigd, weet ik dat het bedrijf een uitstekende werkgever is en werkelijk vooropstaat op het gebied van geavanceerde internettechnologie.</p>
      <p sl="en">De digitalisering van boeken, zoals het Google Books-project, heeft het potentieel om grote hoeveelheden van ‘s werelds collectieve kennis en cultureel erfgoed te ontsluiten. We dienen steun te verlenen aan inspanningen om boeken doorzoekbaar, leesbaar en downloadbaar te maken. We zijn het er allemaal over eens dat een digitale bibliotheek met de omvang die Google voorstelt, reële voordelen zal bieden. Dit geldt vooral voor onze bibliotheken in Europa met boeken waarvan de oudste uit de 17e eeuw stammen. Weinig mensen zijn in staat deze boeken te bekijken, maar als ze online staan, kan de wereld kennis nemen van hun inhoud en ervan genieten.</p>
      <p sl="en">Maar de vraag die we als Europeanen moeten stellen is, of die reusachtige collectie van kennis en cultuur door een particulier Amerikaans bedrijf mag worden gemonopoliseerd. Ik twijfel er niet aan dat Google zijn beroemde motto do no evil hoog wil houden. Maar welke garantie zouden we hebben dat zij hun monopoliepositie niet gebruiken om voor deze boeken een prijs te vragen die uitstijgt boven de draagkracht van gewone burgers? Toegang van het publiek tot dergelijke bronnen is van het grootste belang.</p>
      <p sl="en">Eigenlijk moeten we al het mogelijke doen om onze eigen digitale bibliotheek te steunen. Europeana stelt bijna vijf miljoen items online beschikbaar. Haar missie is het publiek de grootst mogelijke toegang te bieden tot culturele collecties van heel Europa. Ik betreur het dat tot nu toe alleen Frankrijk serieus heeft bijgedragen en dat andere landen waaronder Ierland, weinig hebben bijgedragen. Aangezien mijn eigen land zo’n rijk en indrukwekkend literair verleden heeft, doe ik een beroep op de Ierse regering om vollediger deel te nemen aan het Europeana-project.</p>
      <p sl="en">We moeten publieke toegankelijkheid tot onze gezamenlijke Europese cultuur en gezamenlijk Europees erfgoed koesteren. De duidelijke boodschap aan alle Europese culturele instellingen moet zijn: digitaliseer en digitaliseer nu.</p>
    </intervention>
    <intervention id="4-077" speaker_id="96900" name="Georgios Papanikolaou" is_mep="True" mode="spoken">
      <p sl="el">Mevrouw de Voorzitter, toegang tot informatie en onderwijs moet worden aangemoedigd: dit is een principiële kwestie. Tegelijkertijd moet echter ook de toegang tot de Europese en mondiale cultuur worden vergemakkelijkt. Belangrijke werken van het geschreven woord nemen daarbinnen een heel speciale plaats in. De digitalisering van boeken en de vrije toegang tot boeken is vanuit deze optiek bekeken dan ook wenselijk, mits daarbij de intellectuele eigendomsrechten - waar wij het vandaag over hebben - volledig geëerbiedigd worden.</p>
      <p sl="el">In de Europese Unie hebben wij echter soortgelijke – en zelfs gereglementeerde – instrumenten. Ik bedoel in het bijzonder Europeana, die wij sterker moeten ondersteunen en promoten. Europeana is niet alleen een bibliotheek maar ook een school, een filmotheek en een muziekarchief, en natuurlijk eerbiedigt Europeana de intellectuele eigendomsrechten en biedt zij alle burgers vrije toegang. Kortom, de middelen zijn er. De vraag is alleen hoe wij, als Europese Unie, op eigen krachten het voortouw kunnen nemen en kunnen voorkomen achter de ontwikkelingen in de particuliere sector aan te hollen.</p>
    </intervention>
    <intervention id="4-078" speaker_id="28155" name="Edit Herczog" is_mep="True" mode="spoken">
      <p sl="hu">Dit is weer een voorbeeld van onze overgang van het Gutenberg-tijdperk naar het digitale tijdperk. De traagheid van de wetgevingsprocedure is de reden dat de zakenwereld ons heeft ingehaald. De wetgevingsprocedure moet op stoom komen. We moeten anarchie voorkomen en verhinderen dat er monopolies ontstaan. We moeten vrijheid garanderen aan zowel lezers, schrijvers als handelaren. We moeten culturele diversiteit en gelijkheid van kleinere talen garanderen en er alles aan doen om digitaal analfabetisme uit de wereld te helpen. Dit is onze taak en geen kleine ook.</p>
    </intervention>
    <intervention id="4-079" speaker_id="28240" name="Helga Trüpel" is_mep="True" mode="spoken">
      <p sl="en">Mevrouw de Voorzitter, ik ben verantwoordelijk voor het nieuwe verslag over Europeana, en ik ben ervan overtuigd dat we een zeer goede balans moeten vinden om enerzijds het intellectueel eigendomsrecht te eerbiedigen en anderzijds de toegang voor al onze gebruikers gemakkelijk te maken.</p>
      <p sl="en">Dat betekent dat we zeer duidelijke definities nodig hebben van de manier waarop we het auteursrecht herzien, en daarvoor hebben we het werk nodig dat door de Commissie is verricht over het soort door ons gewenste Europese fair use en heldere definities over wat verweesde werken zijn. Ik wil graag van de Commissie horen of we, als we werkelijk niet achterop willen raken bij de Verenigde Staten de digitalisering van Europese kunstwerken moeten financieren en Europeana in belangrijkere mate volgens de nieuwe Lissabon-strategie moeten financieren. Anders zullen we het aan Google moeten overlaten en dat zou niet de beste oplossing zijn ter voorkoming van de monopoliestructuur die we al hebben.</p>
    </intervention>
    <intervention id="4-080" speaker_id="96821" name="Rui Tavares" is_mep="True" mode="spoken">
      <p sl="pt">Mevrouw de Voorzitter, dit is toch wel heel ironisch! Wat Google heeft gedaan – zich intellectuele eigendom toe-eigenen en kopiëren voor eigen gebruik – is gewoon illegaal. Ook de Amerikaanse justitie komt tot die conclusie. Het is wat wij, als het op kleine schaal gebeurt, piraterij noemen. Waarom zouden individuele gebruikers die dit doen een andere behandeling moeten ontvangen dan een enorm grote onderneming als Google?</p>
      <p sl="pt">Dat moet ons dus ons belangrijkste beginsel zijn – geen privileges voor de machtigen.</p>
      <p sl="pt">Het tweede beginsel is dat we niet afhankelijk mogen zijn van de goede wil van een monopolie. Net als veel mensen hier geloof ik dat Google een interessante onderneming is. Ik geloof dat hun idee innovatief is – een goed idee. Maar wat als ze later de prijzen verhogen, zoals de uitgevers van wetenschappelijke tijdschriften dat bijvoorbeeld al honderden keren hebben gedaan? En wat als ze de toegang tot bepaalde boeken beperken? Voor boeken met beperkte toegang geldt een quota van 15 procent.</p>
      <p sl="pt">We hebben behoefte aan een digitale wereldbibliotheek, bestuurd door een mondiaal consortium dat met betrekking tot die bibliotheek het recht van initiatief heeft, met universiteiten die de kwaliteit – die nu niet wordt gecontroleerd – controleren, en met nationale bibliotheken. Europa moet hier een leidersrol vervullen en meer initiatief tonen dan het tot nu toe gedaan heeft. Het is begonnen met boeken en nu zullen de kunstwerken uit de Europese musea volgen. Europa mag deze boot niet missen.</p>
    </intervention>
    <intervention id="4-081" speaker_id="96877" name="Zoltán Balczó" is_mep="True" mode="spoken">
      <p sl="hu">Als we het nu hebben over de digitalisering van het mondiale boekenerfgoed door een particulier bedrijf, Google, lijkt het alsof we ons alleen met het heden bezighouden. In een toespraak werd gezegd dat onze generatie toch wel gedrukte boeken zal blijven lezen. Maar de weg die we nu inslaan, zal ook toekomstige generaties een kans of nadeel opleveren waar wij ons vanzelfsprekend om moeten bekommeren. Dus hier is niet alleen het centrale thema, zoals eerder werd geformuleerd, dat dit gevolgen heeft voor de Europese culturele sector. Nee, een dergelijke beslissing heeft gevolgen voor de cultuur van Europa. Er bestaat dus een groot gevaar als een onderneming het cultureel werelderfgoed of, met het oog op de toekomst, het culturele heden in bezit krijgt. Daarom is het cruciaal dat Europa zijn eigen duidelijke strategie uitwerkt op dit vlak.</p>
    </intervention>
    <intervention id="4-082" speaker_id="96799" name="Piotr Borys" is_mep="True" mode="spoken">
      <p sl="pl">Mevrouw de Voorzitter, allereerst, digitalisering is een geweldige kans om ons culturele Europese en werelderfgoed beschikbaar te maken voor zoveel mogelijk Europeanen. Dat sluit heel goed aan bij de doelstellingen van de nieuwe Lissabonstrategie.</p>
      <p sl="pl">Het lijkt er echter op dat hiervoor ten eerste standaardisering van de hele kwestie van verweesde werken nodig is. Vooral op dat gebied hebben we geharmoniseerde Europese oplossingen nodig voor het beheer van inkomsten die zijn verkregen uit verweesde werken. De lidstaten hebben hiervoor verschillende oplossingen.</p>
      <p sl="pl">Ten tweede vereist de publicatie van uitverkochte werken bijzonder toezicht. Naar mijn mening moet de kwestie van uitverkochte boeken worden geharmoniseerd. We mogen niet toestaan dat er een situatie ontstaat waarin er geen strikte regelgeving is voor uitverkochte boeken. Ten derde mogen we de methode van niet-deelneming niet accepteren in het Europese rechtsstelsel, want dan kan Google werken digitaliseren zonder toestemming van de auteur.</p>
      <p sl="pl">Ik denk dat we bredere maatregelen moeten nemen voor de Europese Unie op dit gebied. Ik denk ook dat we, als we, in de positieve zin van het woord, willen concurreren met Google, of met het bedrijf willen samenwerken, zeker het werk met betrekking tot Europeana zullen moeten versnellen en in het bijzonder moeten zorgen dat de lidstaten sneller gaan werken op dit gebied.</p>
    </intervention>
    <intervention id="4-083" speaker_id="96668" name="Seán Kelly" is_mep="True" mode="spoken">
      <p sl="en">Mevrouw de Voorzitter, ik heb een kleine anekdote om mijn punt te illustreren.</p>
      <p sl="en">Het eerste geval van auteursrecht in de wereldgeschiedenis heeft zich waarschijnlijk 1 500 jaar geleden in Ierland voorgedaan toen een monnik genaamd Finian een andere monnik genaamd Columcille naar zijn klooster uitnodigde. Finian was op dat moment bezig een manuscript te schrijven. Columcille ontdekte dat en stond iedere nacht op om het te kopiëren.</p>
      <p sl="en">Finian vond dat niet leuk en vroeg het terug. Hij kreeg het niet terug en deed daarom een beroep op de High King . Deze hoorde de zaak aan en sprak een vonnis uit, dat luidde - ik zeg het eerst in het Iers – do gach bó a lao, do gach leabhar a chóip, oftewel ”iedere koe komt haar kalf toe, ieder boek zijn kopie”.</p>
      <p sl="en">Dit is vandaag net zo relevant als 1 500 jaar geleden, omdat auteursrecht en intellectuele eigendomsrechten moeten worden gegarandeerd. Dus zeg ik, “‘iedere koe komt haar kalf toe, ieder boek zijn kopie’ en aan iedere auteur en kunstenaar zijn auteursrecht en intellectuele eigendomsrechten”.</p>
    </intervention>
    <intervention id="4-084" speaker_id="photo_generic" name="Siim Kallas" is_mep="True" mode="spoken">
      <p sl="en">vicevoorzitter van de Commissie. – Mevrouw de Voorzitter, de Commissie doet haar uiterste best een digitaal veld in onze samenleving te ontwikkelen. Ik heb de indruk dat Google – en vooral zijn boekenproject – een belangrijke integrerende factor voor de Europese Unie is, omdat, zoals u weet – en dit staat in alle kranten – auteursrecht tot nu toe uitdrukkelijk een zaak is van de lidstaten en nationale wetgeving.</p>
      <p sl="en">Thans hebben we behoefte aan een soort gezamenlijke benadering, waarvoor de Commissie met genoegen voorstellen doet. De volgende Commissie zal al deze vraagstukken beslist zeer serieus nemen en hoge prioriteit geven. We zijn het eens dat de boeken online moeten komen en snel. Dat zal in ieder geval gebeuren, of we dat willen of niet. Het belangrijkste punt is dat auteurs voor onlineboeken moeten worden betaald. We zijn van plan een kaderrichtlijn op te stellen over deze vraagstukken – inclusief maatschappijen voor collectieve belangenbehartiging op het gebied van auteursrechten, die transparant moeten zijn en die verantwoording afleggen aan hun leden. De kaderrichtlijn verschijnt ergens tussen het najaar van 2010 en het voorjaar van 2011.</p>
      <p sl="en">We mogen niet achterop raken, en we stellen eenvoudige EU-regels voor met betrekking tot verweesde boeken en ook voor uitverkochte boeken. Het EU-voorstel zal ervoor zorgen dat boeken uitsluitend worden gedigitaliseerd met voorafgaande toestemming, en er zal serieus onderzoek naar verweesde werken komen.</p>
      <p sl="en">Laten we deze discussie voortzetten. We danken nogmaals de Commissie juridische zaken, en de geachte afgevaardigden mevrouw Niebler en de heer Lehne voor hun initiatief tot dit interessante debat.</p>
    </intervention>
    <intervention id="4-085" speaker_id="96639" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="4-086" speaker_id="28299" name="Bogusław Sonik" is_mep="True" mode="written">
      <p sl="pl">Google Books, de nieuwe dienst van Google, heeft recentelijk geleid tot een aantal geschillen. Het project is gebaseerd op vrije toegang tot grote aantallen gescande boeken, waaronder 4 miljoen van Europese auteurs. De situatie roept vragen op over beperking van de internetvrijheid en over de uitdagingen waarmee wetgevers te maken hebben als gevolg van een zich dynamisch onwikkelende informatiemaatschappij.</p>
      <p sl="pl">Zoals de Europese Commissie terecht stelt, moet bij de digitalisering van auteursrechtelijk beschermde boeken het beginsel van auteursrecht volledig worden gerespecteerd en een passende beloning worden betaald aan de auteurs, die het meeste te winnen hebben bij een breder Europees publiek dat toegang heeft tot hun werken. Tegelijkertijd heeft de Commissie echter de vraag gesteld of het Europese auteursrechtstelsel wel geschikt is om de uitdagingen van het digitale tijdperk het hoofd te kunnen bieden: hebben de Europese consumenten op grond van het huidige acquis recht op toegang tot gedigitaliseerde versies van boeken? Is betaling aan de auteurs gegarandeerd?</p>
      <p sl="pl">Het project Google Books maakt boeken beschikbaar voor een veel breder lezerspubliek dan een conventionele bibliotheek. De vrije verspreiding van boeken op het internet heeft echter te maken met dezelfde soort beperkingen als zich in de muziekindustrie hebben voorgedaan. De wet heeft de ontwikkeling van de digitale communicatie niet bijgehouden, dus er moet een nieuw rechtskader worden geformuleerd dat het mogelijk maakt een veranderende werkelijkheid te reguleren. Er moet ook een compromis worden bereikt tussen de voordelen van projecten zoals Google Books en de rechten van auteurs als het gaat om een beloning voor hun werk.</p>
    </intervention>
  </section>
  <section id="creitem5" title="5. Ondertekening van volgens de medebeslissingsprocedure aangenomen besluiten: zie notulen"/>
  <section id="creitem6" title="6. Stemmingen">
    <intervention id="4-091" speaker_id="4544" name="De Voorzitter" is_mep="True" mode="spoken">
      <p sl="nl">We gaan nu over tot de stemming.</p>
      <a text="(Uitslagen en nadere bijzonderheden betreffende de stemmingen: zie notulen)"/>
    </intervention>
  </section>
  <section id="creitem7" title="6.1. Europees Jaar van het vrijwilligerswerk (2011) (A7-0077/2009, Marco Scurria) (stemming)">
    <intervention id="4-094" speaker_id="96843" name="Marco Scurria" is_mep="True" mode="spoken" role="rapporteur">
      <p sl="it">Mevrouw de Voorzitter, dames en heren, ik wil heel snel het Parlement, alle commissies, de rapporteurs en de schaduwrapporteurs bedanken voor hun werk aan dit verslag.</p>
      <p sl="it">We hebben een verslag opgesteld waaruit waardering spreekt voor vrijwilligerswerk. In heel Europa werken 100 miljoen mensen als vrijwilliger en zetten zich dagelijks belangeloos in voor anderen en voor onze gemeenschappen.</p>
      <p sl="it">Dit is wat wij hebben gedaan: we hebben het budget vergroot en lokale en EU-brede activiteiten versterkt, ten gunste van de vrijwillergsorganisaties.</p>
      <p sl="it">Ik wil de heer Šefčovič en de het Zweedse voorzitterschap bedanken voor het prima werk dat wij samen hebben verricht.</p>
      <p sl="it">Ik denk dat het Parlement dit jaar een werkelijke interesse in deze sector zal tonen, een sector die iemand eens heeft omschreven als de ruggengraat van onze maatschappij.</p>
      <p sl="it">Nogmaals mijn dank aan allen die aan dit belangrijke dossier hebben meegewerkt.</p>
    </intervention>
  </section>
  <section id="creitem8" title="6.2. Overeenkomst EG/Oekraïne voor samenwerking op wetenschappelijk en technologisch gebied (A7-0074/2009, Herbert Reul) (stemming)"/>
  <section id="creitem9" title="6.3. Referentiekader voor het Internationaal Partnerschap voor samenwerking inzake Energie-efficiëntie (IPEEC) en Memorandum inzake het onderbrengen van het secretariaat van het Internationaal Partnerschap voor samenwerking inzake Energie-efficiëntie bij het Internationaal Energieagentschap (A7-0075/2009, Herbert Reul) (stemming)"/>
  <section id="creitem10" title="6.4. Uitbreidingsstrategiedocument voor 2009 met betrekking tot de landen van de westelijke Balkan, IJsland en Turkije (stemming)"/>
  <section id="creitem11" title="7. Welkomstwoord">
    <intervention id="4-099" speaker_id="4544" name="De Voorzitter" is_mep="True" mode="spoken">
      <p sl="nl">Collega's, de mededeling die ik nu wil doen, is wellicht zeer ongepast is in het licht van de net gehouden stemming over het verslag inzake de uitbreidingsstrategie 2009.</p>
      <p sl="nl">Het verheugt mij u te kunnen meedelen dat er vandaag een delegatie in ons midden is van leden van het Kroatische parlement, de Sabor.</p>
      <a text="(Applaus)"/>
      <p sl="nl">De delegatie wordt geleid door Mario Zubović, die kort geleden deelnam aan de tiende bijeenkomst van de Gemengde Parlementaire Commissie EU-Kroatië.</p>
      <p sl="nl">Geachte leden van de Sabor, wij heten u welkom in ons Europees Parlement hier te Straatsburg. Zoals u kunt zien, hebben wij deze week een debat over de uitbreiding gevoerd en het is onze wens dat Kroatië zo spoedig mogelijk lid zal worden van de Europese Unie.</p>
      <a text="(Applaus)"/>
      <p sl="nl">U zult natuurlijk nog een aantal laatste uitdagende onderhandelingsrondes moeten voeren en wij willen u aanmoedigen alles in het werk te stellen voor een goede voorbereiding.</p>
      <p sl="nl">Geachte collega's, wij hopen zeer snel Kroatische waarnemers in het Europees Parlement te mogen verwelkomen en zien uit naar uw intrede in dit Parlement gedurende deze zittingsperiode.</p>
      <p sl="nl">Ik wil u hartelijk bedanken voor uw komst.</p>
    </intervention>
  </section>
  <section id="creitem12" title="8. Stemmingen (voortzetting)"/>
  <section id="creitem13" title="8.1. De uitbanning van geweld tegen vrouwen (stemming)"/>
  <section id="creitem14" title="8.2. Een politieke oplossing tegen de piraterij langs de Somalische kusten (stemming)"/>
  <section id="creitem15" title="8.3. Rookvrije ruimtes (stemming)"/>
  <section id="creitem16" title="8.4. Ratificatie en uitvoering van geactualiseerde ILO-verdragen (stemming)"/>
  <section id="creitem17" title="8.5. Wereldtop van de FAO over de voedselzekerheid - De honger uitroeien op aarde (stemming)"/>
  <section id="creitem18" title="9. Stemverklaringen">
    <intervention id="4-109" speaker_id="96838" name="Cristian Dan Preda" is_mep="True" mode="spoken">
      <p sl="ro">Ik wil bovenal de kwaliteit benadrukken van de inspanningen die Gabriele Albertini bij het opstellen van de ontwerpresolutie heeft geleverd. Daarnaast wil ik aangeven dat ik voor deze ontwerpresolutie heb gestemd aangezien uitbreiding een belangrijk politiek gebaar is voor de EU. Daarnaast wil ik graag vermelden dat ik bij verschillende kwesties afwijkend van mijn fractie heb gestemd, met name bij aan Kosovo gerelateerde kwesties, want mijn mening over Kosovo is niet dezelfde als die van de meeste Europese landen. Daarom heb ik afwijkend gestemd bij amendement 17 in artikel 19, bij amendement 22, amendement 24 en ook after citation 4 in paragraaf 10.</p>
      <p sl="ro">Ik beschouw uitbreiding nog steeds als zeer belangrijk, maar ik ben ook van mening dat de verschillen die door vijf lidstaten tot uitdrukking zijn gebracht in overweging moeten worden genomen.</p>
    </intervention>
    <intervention id="4-110" speaker_id="96701" name="María Muñiz De Urquiza" is_mep="True" mode="spoken">
      <p sl="es">Mevrouw de Voorzitter, met haar stemmen inzake Kosovo ondersteunt de Spaanse delegatie in de socialistische fractie de internationale niet-erkenning van Kosovo als de onafhankelijke staat waartoe het zichzelf heeft uitgeroepen.</p>
    </intervention>
    <intervention id="4-111" speaker_id="34254" name="Dimitar Stoyanov" is_mep="True" mode="spoken">
      <p sl="bg">Ik heb tegen de resolutie over de uitbreidingsstrategie gestemd vanwege de vele lovende woorden die daarin staan over de vooruitgang die Turkije boekt op het vlak van de naleving van de criteria van Kopenhagen. Ik zie geen enkel teken van deze vooruitgang. Collega’s, vergeet niet dat Turkije een land is dat minder dan honderd jaar geleden genocide heeft gepleegd tegen volken binnen de eigen landsgrenzen evenals tegen volken die zich kort geleden hadden bevrijd van de Turkse heerschappij. Vandaag de dag pleegt Turkije nog steeds genocide en de bevolking en politici van Turkije zijn trots op wat hun land heeft gedaan. Twintig jaar geleden steunde Turkije terroristische organisaties en exporteerde het terrorisme. En nog steeds onderhoudt Turkije nauwe banden met terroristische organisaties. Als we een land tot de Europese Unie willen laten toetreden dat trots is op genocide en dat terrorisme steunt, moeten we zo voortgaan en dit accepteren. Ik ben er in ieder geval tegen.</p>
    </intervention>
    <intervention id="4-113" speaker_id="28316" name="Hannu Takkula" is_mep="True" mode="spoken">
      <p sl="fi">Mijnheer de Voorzitter, ik heb voor dit verslag gestemd, maar ik wil in verband hiermee één belangrijke zaak naar voren brengen.</p>
      <p sl="fi">Naar mijn mening moeten wij in het Europees Parlement en de Europese Unie ervoor zorgen dat alle landen die lid willen worden van de Europese Unie aan de criteria van Kopenhagen voldoen. Het is zeer belangrijk ervoor te zorgen dat de mensenrechten, democratie, vrijheid van meningsuiting en het beginsel van de rechtsstaat worden gerespecteerd.</p>
      <p sl="fi">Vandaag stemden wij ook over vrouwenrechten en voor het recht van vrouwen op een leven zonder geweld. Naar mijn mening is het in dit verband zeer belangrijk ervoor te zorgen dat de rechten van vrouwen en kinderen ook worden gerespecteerd in de landen die lid willen worden van de Europese Unie.</p>
      <p sl="fi">Ik doel wat dit betreft vooral op Turkije. Turkije moet snel hervormingen en veranderingen doorvoeren wil het klaar zijn om tot de Europese Unie toe te treden, ook al geloof ik niet dat dat nog in onze tijd zal gebeuren. Het belangrijkste is echter dat wij in de Europese Unie vasthouden aan de gezamenlijk afgesproken spelregels, namelijk de criteria van Kopenhagen.</p>
    </intervention>
    <intervention id="4-114" speaker_id="25919" name="Martin Kastler" is_mep="True" mode="spoken">
      <p sl="de">Mijnheer de Voorzitter, dames en heren, collega’s, ik heb ook tegen gestemd omdat ik vind dat Turkije eerst aan alle criteria moet voldoen, voordat wij hier een zo positieve verklaring afleggen. Ik wil er vooral op wijzen dat de grensstrijd tussen Cyprus en Turkije, die ook dit jaar nog niet is bijgelegd, en de illegale bezetting van Cyprus nog steeds niet zijn beëindigd. Het was echter geen stem tegen de andere toetredingskandidaten. Ik maak met name een uitzondering voor de Balkanstaten die ik zo snel mogelijk in dit Parlement wil begroeten.</p>
    </intervention>
    <intervention id="4-116" speaker_id="28280" name="Filip Kaczmarek" is_mep="True" mode="spoken">
      <p sl="pl">Mijnheer de Voorzitter, ik heb mij onthouden van stemming over deze resolutie, hoewel de kwestie belangrijk, ja zelfs zeer belangrijk is. Ik zie echter niet in waarom de kwestie van de bestrijding van geweld tegen vrouwen samen moet worden behandeld met de kwestie van keuzevrijheid over voortplanting. Gisteren, tijdens het debat over dit onderwerp, zeiden sommigen van de sprekers onzinnige dingen. Mevrouw Senyszyn beschuldigde de katholieke kerk van vrouwenonderdrukking.</p>
      <p sl="pl">Iets absurders kan men nauwelijks zeggen. In Polen hebben we geen eerwraak, is meisjesbesnijdenis geen gewoonte, komt geen selectieve abortus voor, bestaan er geen tijdelijke huwelijken en worden mensen niet gestenigd voor daadwerkelijk of vermeend overspel. Vrouwen worden op geen enkele wijze gediscrimineerd door de wet en alle gevallen van geweld tegen vrouwen worden algemeen veroordeeld, zowel door de burgers als door de katholieke kerk. Gelukkig zijn dergelijke extreme uitspraken niet in de resolutie terechtgekomen, dus heb ik mij slechts onthouden van stemming.</p>
    </intervention>
    <intervention id="4-117" speaker_id="96760" name="Tiziano Motti" is_mep="True" mode="spoken">
      <p sl="it">Mijnheer de Voorzitter, ik heb voor de ontwerpresolutie over de uitbanning van geweld tegen vrouwen gestemd en daarmee mijn stem opgedragen aan de bijna zeven miljoen Italiaanse vrouwen die jaarlijks geweld ondervinden van mannen. Uiteraard draag ik mijn stem ook op aan alle Europese vrouwen die zich in dezelfde omstandigheden bevinden.</p>
      <p sl="it">Soms zijn wij geneigd te denken dat dit een fenomeen is dat aan de grenzen van onze maatschappij plaatsvindt, terwijl geweld tegen vrouwen in werkelijkheid vooral binnenshuis plaatsvindt. Daarom is het een fenomeen dat juist heel dicht bij ons ligt.</p>
      <p sl="it">Voor oudere vrouwen is het moeilijker zichzelf te beschermen. Daarom mogen wij hen niet vergeten, want geweld is niet alleen iets fysieks, maar ook iets cultureels en kan ook schuilen in het ontnemen van bewegingsvrijheid.</p>
      <p sl="it">Bovendien zijn vrouwen, alvorens zij volwassen worden, eerst kinderen en geweld tegen meisjes ontneemt hen voor altijd het plezier in het leven.</p>
      <p sl="it">Ik hoop dan ook dat ons Parlement vanaf nu concrete maatregelen zal nemen, om te voorkomen dat dit alles alleen bij mooie woorden blijft.</p>
    </intervention>
    <intervention id="4-118" speaker_id="28127" name="Lena Ek" is_mep="True" mode="spoken">
      <p sl="sv">Mijnheer de Voorzitter, geweld tegen vrouwen is een wijdverbreid probleem in heel Europa en de wereld. Alleen al in Zweden, met negen miljoen inwoners, worden dagelijks 380 vrouwen mishandeld. Een vijfde van de vrouwelijke bevolking is het slachtoffer van geweld, en 45 procent van alle vrouwen tussen 16 en 64 worden eens in hun leven het slachtoffer van gewelddaden. Dat is verschrikkelijk schokkend. Het slachtoffer te worden van huiselijk geweld is een vreselijke schending van de integriteit. Vrouwen en mannen moeten dezelfde mogelijkheid tot fysieke integriteit hebben.</p>
      <p sl="sv">Het geweld dat in heel ons continent plaatsvindt, bewijst dat de inspanningen ter bevordering van gendergelijkheid in Europa nog een lange weg af te leggen hebben. De EU kan die feiten niet blijven negeren. Ik ben daarom ingenomen met de resolutie over de uitbanning van geweld tegen vrouwen en roep de nieuwe Commissie en de Raad op om hun deel van de verantwoordelijkheid met betrekking tot deze kwestie te nemen. Ik ben van plan te verzekeren dat de Commissie gedwongen wordt om een voorstel voor te leggen ter verbetering van de situatie met betrekking tot geweld tegen vrouwen.</p>
    </intervention>
    <intervention id="4-119" speaker_id="96674" name="Anna Maria Corazza Bildt" is_mep="True" mode="spoken">
      <p sl="en">Mijnheer de Voorzitter, ik stemde volmondig voor deze resolutie, omdat ik vind dat we de krachten van alle fracties moeten bundelen voor een gemeenschappelijk doel – het aan de kaak stellen, bewustmaken en bestrijden van alle vormen van geweld tegen vrouwen</p>
      <p sl="en">Ik ben vooral gevoelig voor de vrouwen in conflictsituaties, aangezien ik het hele conflict in Bosnië en Herzegovina en deels ook met het Rode Kruis in Darfoer als hulpverlener met hen doormaakte. Ik ben van mening dat we nu een fantastisch instrument hebben met het programma van Stockholm dat ons in staat stelt woorden om te zetten in daden. Ik bedank het Zweedse voorzitterschap voor de inbreng in het programma van Stockholm van de versterking van de positie van vrouwen en bestrijding van geweld tegen vrouwen. Bij de tenuitvoerlegging van het programma van Stockholm zal ik beslist ernaar streven dat de bestrijding van geweld tegen vrouwen prioriteit krijgt.</p>
    </intervention>
    <intervention id="4-120" speaker_id="96803" name="Zbigniew Ziobro" is_mep="True" mode="spoken">
      <p sl="pl">Mijnheer de Voorzitter, ik wil benadrukken dat het onderwerp van geweld tegen vrouwen uiterst belangrijk is en ik ben erg blij dat het Europees Parlement zich met dit probleem bezighoudt. Speciale aandacht moet worden besteed aan de meest agressieve en brute seksueel gemotiveerde misdaden, die worden gepleegd tegen vrouwen, maar waarop niet altijd afdoende wordt gereageerd door justitie in sommige Europese landen. De straffen die de rechters in dergelijke gevallen opleggen zijn vaak uiterst mild, wat er in sommige gevallen toe leidt dat vrouwen de ingrijpende incidenten die hen zijn overkomen niet melden aan de rechtshandhavingsinstanties. Dat leidt tot onzichtbare misdaadcijfers. Daarom moeten we, in gevallen van deze zeer ingrijpende en ernstige misdaden tegen vrouwen, waarbij geweld wordt gebruikt en er een seksueel motief is, meer aandacht besteden aan inspanningen voor het standaardiseren van de straffen, om vrouwen die zo wreed zijn behandeld een gevoel van veiligheid en ook een gevoel van gerechtigheid en morele genoegdoening te geven.</p>
      <p sl="pl">Ik wil benadrukken dat ik niet voor de definitieve tekst van de resolutie kon stemmen vanwege de ideologische en radicale houding ten aanzien van de kwestie van abortus, een houding die botst met de christelijke waarden.</p>
    </intervention>
    <intervention id="4-121" speaker_id="23784" name="Janusz Wojciechowski" is_mep="True" mode="spoken">
      <p sl="pl">Mijnheer de Voorzitter, ik wil graag een stemverklaring geven over de kwestie van de bestrijding van tabaksrook, als dat kan. Een heel korte verklaring.</p>
    </intervention>
    <intervention id="4-122" speaker_id="2323" name="De Voorzitter" is_mep="True" mode="spoken">
      <p sl="nl">Mijnheer Wojciechowski, in de regels staat vastgelegd dat we onderwerpen afzonderlijk na elkaar dienen te behandelen. We hebben net gesproken over de uitbanning van geweld tegen vrouwen en gaan nu verder met een politieke oplossing voor de piraterij langs de kust van Somalië. We behandelen één onderwerp tegelijk.</p>
    </intervention>
    <intervention id="4-124" speaker_id="96893" name="Louis Bontes" is_mep="True" mode="spoken">
      <p sl="nl">De Partij voor de Vrijheid heeft tegen de ontwerpresolutie inzake Somalië gestemd. Ik wil graag even toelichten waarom.</p>
      <p sl="nl">De Partij voor de Vrijheid is van mening dat de bewaking van de schepen voor de kust van Somalië geen EU-taak is, maar voor honderd procent een taak voor de NAVO. Europa heeft geen leger en heeft er ook niets te zoeken. Dit is voor honderd procent een NAVO-taak.</p>
      <p sl="nl">Verder is de Partij voor de Vrijheid van mening dat op koopvaardijschepen mariniers aanwezig moeten zijn om directe aanvallen van piraten te kunnen weerstaan. Dus nogmaals, de piraterij in de Somalische Zee moet stoppen, maar niet op deze manier.</p>
    </intervention>
    <intervention id="4-126" speaker_id="23894" name="Anna Záborská" is_mep="True" mode="spoken">
      <p sl="sk">De aanbeveling van de Raad betreffende rookvrije ruimten is erop gericht de lidstaten te steunen bij hun inspanningen om burgers effectiever te beschermen tegen tabaksrook. Dit is in overeenstemming met de internationale verplichtingen die voortvloeien uit de WHO-kaderovereenkomst voor de bestrijding van tabaksgebruik.</p>
      <p sl="sk">Ik steun deze aanbeveling. Roken is nog steeds de meest voorkomende oorzaak van aandoeningen met vroegtijdige sterfte tot gevolg. Denk aan hart- en vaatziekten, kanker, chronische aandoeningen aan de luchtwegen en, in mindere mate, de verminderde vruchtbaarheid van jonge mannen en vrouwen.</p>
      <p sl="sk">In een tijd waarin we te kampen hebben met een demografische crisis en er nieuwe, kostbare vruchtbaarheidsmethodes worden ontwikkeld, moeten we meer aandacht besteden aan bewustwording. We moeten beginnen in het gezin en onze kinderen beschermen tegen de negatieve gevolgen van roken.</p>
      <p sl="sk">Ik wil afsluiten met een belangrijk verzoek om in het kader van consistente controle ook te reageren op de activiteiten van de tabakssector die het antirookbeleid ondermijnen.</p>
    </intervention>
    <intervention id="4-127" speaker_id="96761" name="Axel Voss" is_mep="True" mode="spoken">
      <p sl="de">Mijnheer de Voorzitter, ik wil graag iets zeggen over twee aspecten van de rookvrije ruimte. In de eerste plaats heb ik ervoor gestemd dat de lidstaten hiervoor de bevoegdheid krijgen, omdat wij enerzijds het subsidiariteitsbeginsel kennen en anderzijds hiervoor ook niet de bevoegdheid hebben. Hoewel ik een groot voorstander van de rookvrije ruimte ben, denk ik dat we in dit geval de regels in acht moeten nemen.</p>
      <p sl="de">Een tweede aspect hierbij is dat het mij stoort dat de Europese Unie de tabaksteelt subsidieert. Hier zal een eind aan komen en ik heb ook daarvoor gestemd, omdat ik het niet kan rijmen met de andere overweging dat het roken helemaal moet worden teruggedrongen. Daarom moet men op dit punt ook consequent zijn en zeggen: wanneer we het roken willen bestrijden, past de tabaksteelt daar niet bij.</p>
    </intervention>
    <intervention id="4-128" speaker_id="28227" name="Anja Weisgerber" is_mep="True" mode="spoken">
      <p sl="de">Mijnheer de Voorzitter, collega’s, de CSU-Fractie wil duidelijke en uitvoerbare regels voor de bescherming van niet-rokers in heel Europa. “In heel Europa” betekent volgens mij niet per se “vanuit Europa”. In veel lidstaten is er al uitgebreide wetgeving ter bescherming van niet-rokers en andere landen zijn bezig met de invoering hiervan.</p>
      <p sl="de">Ik ben niet van mening – zoals kennelijk ook de meerderheid van de collega’s in het Europees Parlement, waar ik heel blij om ben – dat we de bescherming van niet-rokers vanuit Brussel moeten regelen en ook niet dat wij dit hier effectiever kunnen regelen. De Europese Unie bezit ook geen bevoegdheid op dit gebied. We hebben alleen bevoegdheden op het gebied van de bescherming van werknemers. En dan hebben we een probleem want het gaat mij vooral om de bescherming van kinderen en jongeren, en juist deze groep die in het bijzonder bescherming nodig heeft, zou niet bereikt worden met regels die alleen betrekking hebben op de bescherming van werknemers.</p>
      <p sl="de">Daarom moeten de lidstaten op dit gebied actie ondernemen. Daar heb ik voor gestemd en ik ben blij dat dit amendement is aangenomen.</p>
    </intervention>
    <intervention id="4-129" speaker_id="28116" name="Marian Harkin" is_mep="True" mode="spoken">
      <p sl="en">Mijnheer de Voorzitter, ik kom uit een land dat een rookverbod op de werkplek heeft ingesteld. Ik was destijds lid van het Iers parlement en ik steunde het verbod van harte.</p>
      <p sl="en">Maar we verkeren in een enigszins andere positie hier in het Europees Parlement, waar we rekening moeten houden met het subsidiariteitsbeginsel. Hoewel er mogelijk een kwestie speelt met betrekking tot de bescherming van de gezondheid van werknemers – we hebben op dit gebied al wetgeving, zoals ten aanzien van blootstelling aan elektromagnetische straling – kunnen we niet vragen, zoals we dat in paragraaf 7 doen, dat in lidstaten, waar rookverboden al bestaan, het beginsel van gelijkheid tussen verschillende soorten horeca-etablissement wordt geëerbiedigd. Gisteren hebben we gestemd over de rol van nationale parlementen en hun bevoegdheden bij de voorgestelde EU-wetgeving op het gebied van subsidiariteit krachtens het nieuwe Verdrag van Lissabon. We moeten dus zeer goed opletten dat we consistent zijn met ons stemgedrag.</p>
      <p sl="en">Tot slot, aan het allereerste begin was ik in gesprek met mijn collega en miste de stemming over het Europees Jaar van het vrijwilligerswerk. Ik sta volledig achter het voorstel van het Parlement voor dat Jaar; tijdens de vorige parlementaire zittingsperiode heb ik de campagne geleid om ervoor te zorgen dat 2011 werd aangewezen.</p>
    </intervention>
    <intervention id="4-130" speaker_id="1164" name="Bruno Gollnisch" is_mep="True" mode="spoken">
      <p sl="fr">Mijnheer de Voorzitter, ik word een beetje emotioneel bij deze stemverklaring, aangezien mijn eigen moeder in een tabaksfabriek in Straatsburg is geboren, alwaar mijn grootvader werkte. Deze tabaksfabriek heeft onlangs haar deuren gesloten.</p>
      <p sl="fr">Toen de Franse dienst voor handel in tabak en lucifers, destijds een overheidsdienst, werd omgezet in een naamloze vennootschap, werd de werknemers verteld dat dit geen gevolgen zou hebben voor de werkgelegenheid. Nu begrijpen wij ook de ongerustheid die bij andere overheidsdiensten bestaat, omdat zij voor dezelfde problemen gesteld staan.</p>
      <p sl="fr">De bestrijding van tabaksgebruik is feitelijk zeker te begrijpen en te rechtvaardigen, aangezien roken schadelijk is voor de gezondheid. De Franse tabaksindustrie is echter spijtig genoeg verdwenen. De tabaksfabriek in Straatsburg is gesloten, maar er wordt nog steeds gerookt. Er wordt nu tabak gebruikt die uit het buitenland geïmporteerd moet worden.</p>
      <p sl="fr">Daarom steun ik de vaste prijzen voor de Europese tabaksproducenten, althans zolang er in Europa gerookt wordt. Ik geef er de voorkeur aan dat de tabak hier wordt geproduceerd in plaats van dat deze van elders wordt geïmporteerd.</p>
    </intervention>
    <intervention id="4-131" speaker_id="23784" name="Janusz Wojciechowski" is_mep="True" mode="spoken">
      <p sl="pl">Mijnheer de Voorzitter, dank u dat u mij de gelegenheid geeft om te spreken. Ik steun de maatregelen die de Europese Unie neemt om de tabaksconsumptie te verlagen, maar ik vind niet dat deze maatregelen gebaseerd moeten zijn op het verminderen van de steun aan tabaksproducenten. De productie van tabak is namelijk niet gerelateerd aan de consumptie ervan. Als we de productie verminderen of uitbannen, of als we de steun aan landbouwbedrijven die tabak produceren stopzetten, is er nog steeds consumptie, alleen dan consumptie van geïmporteerde tabak. De tabaksproducenten bestrijden is niet de manier om het roken terug te dringen. Dat zou hetzelfde zijn als de bierconsumptie onder jongeren proberen terug te dringen door hopproducenten te gaan bestrijden. Daarom heb ik met mijn stem het standpunt gesteund dat de productie van tabak niet van invloed is op de consumptie ervan.</p>
    </intervention>
    <intervention id="4-133" speaker_id="23894" name="Anna Záborská" is_mep="True" mode="spoken">
      <p sl="sk">De voedselcrisis is niet alleen een economisch en humanitair probleem, maar ook een kwestie van vrede en veiligheid wereldwijd.</p>
      <p sl="sk">Ik heb de goedgekeurde resolutie met overtuiging gesteund, hoewel ik mijn bedenkingen heb bij de oplossing voor het probleem van honger wereldwijd. De uitkomst van de Wereldtop over voedselzekerheid was niet waarop de organisatoren hadden gehoopt . Hoewel het bestrijden van honger een probleem is van sociaal-economische, financiële en culturele aard, werd er tijdens de Top alleen gesproken over de technische aspecten. Zelfs Jacques Diouf, directeur-generaal van de FAO, was teleurgesteld over de bijeenkomst en over het feit dat de vertegenwoordigers van landen uit het Westen er niet aan deelnamen. De vertegenwoordigers van de ontwikkelde landen gingen geen enkele concrete verplichtingen aan.</p>
      <p sl="sk">Het lijkt wel of de strijd tegen honger een onderwerp voor de media is in plaats van een concreet probleem dat dringend moet worden opgelost. Het beginsel van solidariteit betekent dat men bereid is om werkelijk verantwoordelijkheid te dragen bij het zien van de nood van anderen.</p>
    </intervention>
    <intervention id="4-136" speaker_id="photo_generic" name="John Stuart Agnew, Marta Andreasen, Gerard Batten, John Bufton, Derek Roland Clark, Trevor Colman, Nigel Farage, Mike Nattrass en Nicole Sinclaire" is_mep="True" mode="written">
      <p sl="en">? – De UKIP bewondert vrijwilligerswerk en erkent de mogelijke bijdrage ervan aan de samenleving. Maar dit verslag riep op tot de schaamteloze politisering van vrijwilligerswerk voor EU-doeleinden, en voor het gebruik van Brits belastinggeld om deze politisering te bereiken. Daarom konden wij de motie niet steunen.</p>
    </intervention>
    <intervention id="4-137" speaker_id="28122" name="David Casa" is_mep="True" mode="written">
      <p sl="en">Het begrip vrijwilligerswerk is cruciaal in de huidige samenleving. Het is iets wat uit vrije wil gedaan wordt door de betrokken persoon en wat een ongelooflijk positieve uitwerking op het leven van velen kan hebben. Het Europees Jaar van het vrijwilligerswerk is daarom een belangrijk initiatief. Ik ben het eens met de rapporteur. Daarom heb ik voor het verslag gestemd.</p>
    </intervention>
    <intervention id="4-138" speaker_id="96951" name="Diane Dodds" is_mep="True" mode="written">
      <p sl="en">Ik stemde voor dit voorstel uit waardering voor de vele vrijwilligers die werk doen van onschatbare waarde zonder de erkenning die zij verdienen. Zonder hun bijdrage aan de samenleving, waarvoor zij geen geldelijke beloning krijgen, zou het Verenigd Koninkrijk minder leefbaar zijn. Hoewel ik tegen het hele beginsel van Europees burgerschap ben, erken ik de waarde van diensten die door vrijwilligers worden verleend. Daarom steun ik dit voorstel.</p>
    </intervention>
    <intervention id="4-139" speaker_id="28310" name="Edite Estrela" is_mep="True" mode="written">
      <p sl="pt">Ik heb voor het verslag-Scurria over het Europees Jaar voor het vrijwilligerswerk (2011) gestemd, omdat het pleit voor een betere ondersteuning van het vrijwilligerwerk door de EU-instellingen. Miljoenen Europeanen zijn actief in deze sector, die voor het bevorderen van solidariteit en sociale insluiting van fundamenteel belang is. Ik geloof dat er meer geld moet worden vrijgemaakt voor het vrijwilligerswerk, en dat de coördinatie op Europees niveau beter geregeld moet worden, om initiatieven in het kader van het Europees Jaar van het vrijwilligerswerk beter te ondersteunen, hetzij via bewustmakingscampagnes, hetzij via de transnationale uitwisseling van ideeën en goede werkwijzen.</p>
    </intervention>
    <intervention id="4-140" speaker_id="96977" name="Diogo Feio" is_mep="True" mode="written">
      <p sl="pt">Vrijwilligerswerk is volgens de eenvoudigste definitie niets anders dan goede wil in praktijk gebracht. Het is gratis, royaal, vrij en niet gebonden. Het is ook een fundamentele pijler van elke maatschappij: elke dag weer maakt de inzet van duizenden jonge of minder jonge vrijwilligers op het gebied van gezondheid, bijstand, onderwijs, milieu en cultuur een enorm verschil in het leven van duizenden mensen, waarbij het niet uitmaakt of een en ander in een formeel dan wel informeel kader geschiedt.</p>
      <p sl="pt">Daarom moeten we dit initiatief voor het instellen van een Europees Jaar van het vrijwilligerswerk toejuichen. We moeten dat jaar al die anonieme gezichten van al die vrijwilligers eens onder de aandacht van de mensen brengen, door iedereen bewust te maken van al het werk dat vrijwilligers verrichten. We moeten verder proberen omstandigheden te scheppen die het ze gemakkelijker maakt hun activiteiten te ontwikkelen.</p>
      <p sl="pt">Dat sluit ook aan bij de beleidslijn van de CDS, de eerste en enige Portugese politieke partij die zich bezig houdt met vrijwilligerswerk, en de enige partij die concrete voorstellen doet om vrijwilligers te steunen en zo de waardigheid en erkenning te verlenen waar ze recht op hebben.</p>
    </intervention>
    <intervention id="4-141" speaker_id="96706" name="João Ferreira" is_mep="True" mode="written">
      <p sl="pt">Wij hebben voor dit verslag gestemd, ook al bevat het hier en daar tegenstrijdigheden en punten waar we het niet mee eens zijn.</p>
      <p sl="pt">Vrijwilligerswerk speelt in onze maatschappijen beslist een belangrijke rol. Het bevordert waarden als solidariteit en wederzijdse hulp, en draagt zo – onder andere – bij tot sociale integratie en het uitbannen van discriminatie.</p>
      <p sl="pt">Het verslag bespreekt een aantal fundamentele zaken, zoals de sociale bescherming van vrijwilligers. Het accent valt daarbij op punten als gezondheid, veiligheid en opleiding, en het onderscheid tussen betaald werk en vrijwilligerswerk.</p>
      <p sl="pt">Wij geloven intussen wel dat we ervoor moeten zorgen dat vrijwilligerswerk de activiteiten van de staat niet gaat vervangen. Het mag dus niet gebruikt worden als middel om te voorzien in de behoeften die door de sociale diensten moeten worden gedekt. Wij zijn voorstanders van het verbeteren van de kwaliteit van het vrijwilligerswerk. En dat moeten we bewerkstelligen door de activiteiten van organisaties zonder winstoogmerk adequaat en doeltreffend te steunen, onder andere door steun te verlenen aan coöperatieven, lokale verenigingen en collectieven, bewonersassociaties, sportverenigingen, culturele samenwerkingsverbanden, en organisaties die zich met kinderen en jongeren bezig houden.</p>
      <p sl="pt">We moeten er wel met klem op wijzen dat vrijwilligerswerk ook afhankelijk is van de hoeveelheid vrije tijd die werknemers tot hun beschikking hebben. Ze kunnen niet als vrijwilligers werken als ze worden uitgebuit, onregelmatig of te lang moeten werken, lage lonen ontvangen en onzekere banen hebben.</p>
    </intervention>
    <intervention id="4-142" speaker_id="96668" name="Seán Kelly" is_mep="True" mode="written">
      <p sl="en">Met veel plezier heb ik voor het uitroepen van 2011 tot Europees Jaar van het vrijwilligerswerk gestemd. Het is een grote opsteker voor de talrijke vrijwilligersorganisaties in alle lidstaten van de Europese Unie. Ik wil benadrukken dat sportorganisaties een centrale rol spelen in vrijwilligerswerk en ondanks het feit dat dit niet expliciet wordt vermeld in de wetgevingstekst, moet dit toch erkend worden. De atletiekbond Gaelic Athletic Association is zelfs de grootste vrijwilligersorganisatie van Ierland. De inspanningen van allen die betrokken zijn bij deze geweldige bond dienen naar behoren erkend en geprezen te worden.</p>
    </intervention>
    <intervention id="4-143" speaker_id="96813" name="Barbara Matera" is_mep="True" mode="written">
      <p sl="it">Mijnheer de Voorzitter, vrijwilligerswerk vertegenwoordigt de uitdrukking van Europese sociale waarden, zoals solidariteit en non-discriminatie. Het draagt enerzijds bij aan de persoonlijke ontwikkeling van vrijwilligers en anderzijds aan sociale cohesie. Vrijwilligerswerk dient dan ook erkenning en steun te krijgen van de Europese instellingen, de lidstaten, lokale en regionale autoriteiten en van de verschillende leden van het maatschappelijk middenveld, allen overeenkomstig hun eigen expertise.</p>
      <p sl="it">Het Europees jaar van het vrijwilligerswerk in 2011 biedt vrijwilligersactiviteiten de kans om een Europese dimensie te krijgen. De hoop is dan ook dat zij daarmee een grotere impact zullen hebben op het maatschappelijk middenveld.</p>
      <p sl="it">De geschatte 3 miljoen euro voor de voorbereidingen in 2010, de verhoging van de middelen van het Europees Parlement tot 8 miljoen euro voor 2011 en een hoog percentage cofinanciering van projecten, namelijk 80 procent, zullen ervoor zorgen dat de vastgestelde doelstellingen worden verwezenlijkt, mits de verschillende niveaus met elkaar samenwerken.</p>
      <p sl="it">Tenslotte is het belangrijk te benoemen welke rol vrijwilligerswerk kan spelen, mits met voldoende ondersteuning, voor gepensioneerde werknemers, gezien de toenemende vergrijzing van het maatschappelijk middenveld.</p>
    </intervention>
    <intervention id="4-144" speaker_id="95017" name="Iosif Matula" is_mep="True" mode="written">
      <p sl="ro">Ik heb voor het ontwerpverslag gestemd over het Europees Jaar van het vrijwilligerswerk om een aantal redenen. Zoals bekend bieden vrijwilligersactiviteiten een tweevoudig voordeel: voor de betrokken persoon en voor de samenleving. Aan de ene kant geeft vrijwilligerswerk burgers de kans om nieuwe vaardigheden te verkrijgen, en een kans op zelfontplooiing. Aan de andere kant heeft het ook een sociale functie, een bijdrage aan het ontstaan van een gevoel van solidariteit en een groepsgevoel. Aangezien lokale gemeenschappen steeds meer afhankelijk van elkaar worden in een geglobaliseerde wereld en men zich tegelijkertijd steeds individualistischer gaat gedragen, wordt het cruciaal om maatschappelijke participatie door burgers aan te moedigen. Ik doel daarbij op activiteiten zowel voor jongeren als ouderen. Bovendien denk ik dat de directe uitwisseling van ervaringen tussen vrijwilligersorganisaties uit de meest diverse uithoeken van de Europese Unie een groot effect heeft, want de waarden die hen motiveren zijn hetzelfde. Het doel is identiek: het verhogen van de levensstandaard en het verbeteren van de kwaliteit van leven, een hoge arbeidsparticipatie, grotere sociale cohesie en bestrijding van uitsluiting. Met andere woorden: Dit zijn precies de waarden waarop de Europese Unie is gegrondvest.</p>
    </intervention>
    <intervention id="4-145" speaker_id="96919" name="Emma McClarkin" is_mep="True" mode="written">
      <p sl="en">Ondanks het verzoek om een verhoging van het budget, waar ik het niet mee eens was en waar ik tegen heb gestemd in de commissiefase, steun ik het verslag over het Europees Jaar van het vrijwilligerswerk in het algemeen toch volledig. Vrijwilligers zijn vaak miskende helden. Zij betekenen enorm veel voor anderen en voor hun gemeenschap. In economisch zware tijden als deze is vrijwilligerswerk des te belangrijker en daarom willen ik en anderen die aan dit verslag hebben gewerkt, mensen niet alleen bewust maken van de voordelen van vrijwilligerswerk, maar ook een Europees Jaar in het leven roepen, waarin goed onderbouwde initiatieven vrijwilligersorganisaties de gelegenheid zullen bieden om nieuwe vrijwilligers aan te trekken.</p>
      <p sl="en">We moeten ervoor zorgen dat het Europees Jaar van het vrijwilligerswerk een platform wordt waarmee de bijdrage die vrijwilligers aan de gemeenschap leveren, erkend wordt. Daarnaast moeten we dit jaar aangrijpen als een mogelijkheid om meer inzicht te krijgen in wat mensen tegenhoudt om vrijwilligerswerk te gaan doen, en hoe we die belemmeringen kunnen wegnemen om vrijwilligerswerk te bevorderen. Dit is een voorbeeld van wat de Europese Unie zou moeten doen: het uitwisselen van beste praktijken op gebieden als vrijwilligerswerk in plaats van te zorgen voor steeds meer overbodige bureaucratie.</p>
    </intervention>
    <intervention id="4-146" speaker_id="97022" name="Robert Rochefort" is_mep="True" mode="written">
      <p sl="fr">Ik heb mijn steun gegeven aan het verslag over het Europees Jaar van het vrijwilligerswerk in 2011 ter bevordering van de dialoog en de uitwisseling van beste praktijken op het gebied van vrijwilligerswerk tussen de autoriteiten en de betrokken partijen in onze lidstaten. De afgelopen jaren heeft de burgerparticipatie grote veranderingen ondergaan als gevolg van de toenemende individualisering, de zoektocht naar nieuwe manieren voor individuele expressie en de demografische veranderingen.</p>
      <p sl="fr">Daarom moet ook het vrijwilligerswerk worden aangepast, zodat een steeds grotere groep mensen op verschillende manieren en op verschillende momenten in hun leven vrijwilligerswerk kan doen. Dat kan door het benutten van het potentieel van ouderen en het definiëren van nieuwe vormen van betrokkenheid met meer flexibiliteit ten aanzien van de duur en de wijze van deelname.</p>
      <p sl="fr">Europa, dat een lange traditie van vrijwilligerswerk kent, moet helpen het hierdoor beschikbare potentieel vrij te maken. Vrijwilligerswerk biedt de mensen die erbij betrokken zijn een goede leerervaring (het is duidelijk dat burgers door hun deelname aan vrijwilligersactiviteiten nieuwe competenties verwerven, hetgeen bijdraagt aan hun persoonlijke ontwikkeling en hun gevoel van betrokkenheid bij de maatschappij versterkt). Het geeft tevens vorm aan de Europese waarden zoals solidariteit, burgerparticipatie en non-discriminatie, in zeer uiteenlopende sectoren zoals onderwijs, cultuur, milieu, welzijnswerk of gezondheidszorg.</p>
    </intervention>
    <intervention id="4-147" speaker_id="96789" name="Joanna Senyszyn" is_mep="True" mode="written">
      <p sl="pl">Ik heb het verslag over het Europees Jaar van het vrijwilligerswerk (2011) gesteund. In de lidstaten van de Europese Unie moeten we meer belang hechten aan vrijwilligerswerk en politieke maatregelen plannen die het werk van vrijwilligers ondersteunen. De amendementen die zijn voorgesteld door het Europees Parlement brengen veel significante wijzigingen aan in het voorstel van de Commissie en die zouden moeten worden overgenomen door de Raad. Het bedrag dat in de begroting is gereserveerd voor het behalen van de doelstellingen van het Europees Jaar van het vrijwilligerswerk (2011), in totaal 6 miljoen euro, is onvoldoende (ter vergelijking, de begroting voor het Europees Jaar van de bestrijding van armoede en sociale uitsluiting is bijna drie keer zo hoog).</p>
      <p sl="pl">Vrijwilligerswerk is een belangeloze en onbetaalde activiteit, maar dat betekent niet dat er geen kosten aan verbonden zijn. Vrijwilligerswerk heeft financiële en politieke steun nodig van alle betrokken partijen: niet-gouvernementele organisaties, regeringen, bestuurlijke organen van zowel de nationale als de lokale overheid en ondernemingen. Politieke betrokkenheid moet tot uiting komen in de vorm van een gunstig beleid dat de ontwikkeling en infrastructuur van vrijwilligerswerk ondersteunt. Deze kwestie is vooral belangrijk voor Polen, dat in 2011 het voorzitterschap van de EU op zich zal nemen. Ik wil de regering van Polen vragen het voorbeeld van het Europees Parlement te volgen en maatregelen te nemen om de financiële steun voor het Europees Jaar van het vrijwilligerswerk te vergroten. Ik verleen mijn volledige steun aan het voorstel om geld uit te trekken voor het opzetten van een interactieve databank voor vrijwilligers en vrijwilligersorganisaties, die toegankelijk zou zijn voor alle belanghebbenden en die in gebruik zou blijven na 2011.</p>
    </intervention>
    <intervention id="4-148" speaker_id="23787" name="Czesław Adam Siekierski" is_mep="True" mode="written">
      <p sl="pl">Het jaar 2011 wordt het Europees Jaar van het vrijwilligerswerk en het is bedoeld om vrijwilligers en hun bijdrage aan de maatschappij te eren en hier aandacht voor te vragen. Vrijwilligerswerk komt in allerlei vormen voor in heel Europa, maar waar het ook gebeurt, overal wordt het gekenmerkt door het feit dat mensen anderen willen helpen zonder dat ze daarvoor worden betaald of zich bereidwillig inzetten voor milieubescherming of om ervoor te zorgen dat elke burger een waardig bestaan heeft.</p>
      <p sl="pl">Het is de moeite waard om te benadrukken dat vrijwilligerswerk ontegenzeggelijk een positieve invloed heeft op de zich ontwikkelende identiteit van Europa, die haar wortels in deze waarde heeft, en een goede basis vormt voor het ontwikkelen van begrip tussen burgers uit verschillende sociale groepen en landen van de gehele Europese maatschappij. Daarnaast is vrijwilligerswerk van belang voor integratie, sociaal beleid en onderwijs. We mogen ook niet vergeten dat het van groot belang is voor de interculturele dialoog en de dialoog tussen generaties en een bijdrage levert aan de ontwikkeling van sociale verantwoordelijkheid.</p>
      <p sl="pl">Vrijwilligerswerk heeft ook economische waarde en dat mogen we niet vergeten. Het is een onbetaalde en belangeloze activiteit, maar dat betekent niet dat er geen financiële kosten aan te pas komen. Om die reden is het belangrijk dat vrijwilligerswerk wordt gesteund door de Europese Gemeenschap. Vrijwilligerswerk vereist beleid dat is gebaseerd op vriendschappelijke betrekkingen en dat de ontwikkeling en infrastructuur ervan ondersteunt. Ik denk dat de ondersteuning van de beloning en erkenning van vrijwilligerswerk door middel van bepaalde financiële middelen personen, bedrijven en organisaties zal motiveren.</p>
    </intervention>
    <intervention id="4-149" speaker_id="28323" name="Oldřich Vlasák" is_mep="True" mode="written">
      <p sl="cs">Ik zou graag uiteen willen zetten waarom ik voor het verslag van de heer Marco Scurria over het voorstel voor een beschikking van de Raad over het Europees Jaar van het vrijwilligerswerk gestemd heb. Onbetaald vrijwilligerswerk vervult naar mijn mening een belangrijke rol in onze maatschappij. In mijn land, de Tsjechische Republiek, is het korps der vrijwillige brandweer de oudste en ook omvangrijkste vrijwilligersorganisatie. De traditie van het korps gaat ver terug in de tijd, naar tijden waarin uit noodzaak zich te beschermen tegen uiteenlopende natuurrampen, in dit geval brand, er altijd tientallen vrijwilligers voorhanden waren om kosteloos het bezit van naasten - de eigen familie, buren en medebewoners - te beschermen. En dan zijn er niet te vergeten nog andere grote, reeds lang bestaande vrijwilligersorganisaties als het Tsjechische Rode Kruis, de Club der Tsjechische toeristen, de gymnastiekorganisatie Sokol, de jeugdorganisatie Junák, alsook vrijwillige hulpverlenerskorpsen in berggebieden. Al deze mensen die de handen uit de mouwen steken in scholen, ziekenhuizen, sportverenigingen, de bergen of die naar het buitenland afreizen om hulp te bieden, verdienen onze erkenning. Wat dat betreft is een speciaal jaar voor dit thema in 2011 dan ook meer dan welkom. Om die reden heb ik voor het verslag gestemd.</p>
    </intervention>
    <intervention id="4-151" speaker_id="28331" name="Jaromír Kohlíček" is_mep="True" mode="written">
      <p sl="cs">Overeenkomsten ter verbetering van de samenwerking met buurlanden van de Europese Unie, van welke aard dan ook, zijn altijd meer dan welkom. Kijkend naar het belang van de aan de EU grenzende landen, zien we dat Oekraïne - naast Rusland - de belangrijkste partner is. Uitwisseling van informatie op het gebied van wetenschap en techniek, gezamenlijke uitvoering van programma's, uitwisseling van werknemers alsook van kennis op het gebied van het bestuur van wetenschaps- en onderzoeksinstituten, zijn één voor één doelstellingen waar we alleen maar achter kunnen staan.</p>
      <p sl="cs">Ik heb echter wel zo mijn bedenkingen bij de wijze waarop de resultaten van de overeenkomst beoordeeld zouden moeten worden. Als de auteurs van het verslag “het aantal dienstreizen en bijeenkomsten” en zelfs “het aantal verschillende gebieden voor samenwerkingsactiviteiten” opgeven als prestatie-indicatoren, dan rijzen er bij mij ernstige twijfels over de kennis van de indiener van het verslag over het gegeven onderwerp. Ook ziet deel 7 “Fraudebestrijdingsmaatregelen” er ronduit pathetisch uit en de constateringen in 8.2.2 doen me zelfs van pure wanhoop de haren uit het hoofd trekken. In deze tijd van elektronische communicatie gaat het er bij mij niet in dat er voor de “administratieve kant” van het akkoord dienstreizen nodig zouden zijn van deskundigen en ambtenaren van de EU en Oekraïne en dat deze mensen zouden moeten deelnemen aan bijeenkomsten. Tot slot wil ik graag mijn steun uitspreken voor deze kaderovereenkomst, want de ontwikkelingen op het gebied van wetenschap en onderzoek waren in het zesde kaderprogramma al actief en met goede, tastbare resultaten bij het geheel betrokken. Niettegenstaande genoemd voorbehoud heeft het Raadsbesluit de steun van de GUE/NGL-Fractie.</p>
    </intervention>
    <intervention id="4-153" speaker_id="photo_generic" name="John Stuart Agnew, Marta Andreasen, Gerard Batten, John Bufton, Derek Roland Clark, Trevor Colman, Nigel Farage, Mike Nattrass en Nicole Sinclaire" is_mep="True" mode="written">
      <p sl="en">De United Kingdom Independence Party is niet tegen samenwerking op het gebied van energie-efficiëntie, maar staat erop dat een dergelijke samenwerking geleid wordt door democratisch gekozen regeringen en niet door hun niet-verantwoordelijke afgevaardigden in een antidemocratische supranationale organisatie als de Europese Unie.</p>
    </intervention>
    <intervention id="4-155" speaker_id="96914" name="Anne Delvaux" is_mep="True" mode="written">
      <p sl="fr">Gezien het enorme aantal verzoeken tot toetreding tot de EU, komt de stemming over deze ontwerpresolutie als geroepen. Europa vormt een stabiele kern op dit continent. Europa mag geen gesloten club voor andere Europese landen blijven, maar kan zich ook niet tot in het oneindige openstellen! De Europese Unie moet allereerst zorgen dat de uitbreidingen die zij met de nieuwe lidstaten heeft ondernomen, een succes worden. Voor de andere lidstaten die op de deur staan te kloppen, geldt dat voor aanvang van de toetredingsonderhandelingen het noodzakelijk is dat strikt voldaan wordt aan de criteria van Kopenhagen (democratie, rechtsstaat, rechten van de mens, gelijkheid van mannen en vrouwen, markteconomie, enzovoort) en dat het internationaal recht onvoorwaardelijk wordt geëerbiedigd. De toetredingsonderhandelingen met de kandidaat-lidstaten moeten zijn gebaseerd op objectief meetbare criteria - eerbiediging van rechten, economische criteria - en elk subjectief referentiepunt dat is gebaseerd op waarden, religie of cultuur moet worden vermeden. Naar mijn idee is het dus van belang: de Europese roeping van de Balkanlanden te bevestigen; erop te wijzen dat de uitbreiding en de verdieping niet los van elkaar staan; er in het geval van Turkije op te staan dat de toetredingscriteria worden nageleefd; en, in geval van mislukking van de onderhandelingen, een speciale associatieovereenkomst aan te bieden.</p>
    </intervention>
    <intervention id="4-156" speaker_id="96977" name="Diogo Feio" is_mep="True" mode="written">
      <p sl="pt">Er is ondubbelzinnig aangetoond dat een groot aantal staten heel graag lid van de Europese Unie wil worden, ondanks alle bedenkingen die je bij die Unie kan hebben. Sommige van die staten hebben een roerige geschiedenis doorgemaakt, en dat geldt zeker voor de Balkanlanden. Dat verleden sterkt de overtuiging van deze kandidaat-landen dat ze onder de beschermende overkoepeling van de Europese Unie veilig zouden zijn voor de expansiedrift van hun buurlanden of invloed van Rusland.</p>
      <p sl="pt">Met betrekking tot de landen die nu aan de orde zijn kunnen we gemakkelijk vaststellen dat ze niet op een zelfde niveau zitten, niet alleen wat betreft de wil om tot de Europese Unie toe te treden, maar ook wat betreft de mogelijkheden om te voldoen aan de voorwaarden voor zulke toetreding. In deze groep is het natuurlijk IJsland dat eruit springt, omdat het een land is met een democratische traditie, een hoog welvaartsniveau en respect voor de communautaire verworvenheden. Dit land staat daarom vooraan bij de toetredingsprocedure.</p>
      <p sl="pt">Ik wijs erop dat aan de criteria van Kopenhagen nauwgezet moet worden voldaan. De uit die criteria voortvloeiende verplichtingen moeten dus allemaal worden nagekomen. De Europese Unie moet zich niet uit onredelijke dwarsheid de kans ontzeggen om in haar midden landen op te nemen die duidelijk kunnen aantonen dat ze daar geheel op voorbereid zijn.</p>
    </intervention>
    <intervention id="4-157" speaker_id="4466" name="Ilda Figueiredo" is_mep="True" mode="written">
      <p sl="pt">Deze ontwerpresolutie is weer eens een voorbeeld van een poging van de meerderheid in het Europees Parlement om, onder het mom van uitbreiding en naar aanleiding van een mededeling van de Commissie met de titel Uitbreidingsstrategie en de belangrijkste uitdagingen voor 2009-2010, vooruitgang te boeken met de erkenning van Kosovo, waarbij zelfs gesteld wordt dat het Parlement “is ingenomen met het voornemen van de Commissie om de betrekkingen met Kosovo te versterken, met inbegrip van het onderzoeken van de mogelijkheid om Kosovo te laten deelnemen aan communautaire programma's”.</p>
      <p sl="pt">Dat komt neer op het bevorderen van de toetreding van een gebied dat zichzelf in flagrante strijd met het internationaal recht onafhankelijk heeft verklaard. Verhuld wordt dat het hier gaat om een “staat” die het resultaat is van een illegale oorlog, een “staat” die functioneert op basis van een illegaal statuut dat door de VN niet wordt erkend.</p>
      <p sl="pt">Ook de kwestie-Turkije wordt niet op de juiste wijze benaderd. In dit geval gaat het om een land dat een lidstaat van de Europese Unie – het noordelijk deel van Cyprus – met militaire middelen bezet houdt en de rechten van de Koerden niet naar behoren eerbiedigt.</p>
      <p sl="pt">Ook al vinden wij dat bij de uitbreiding van de Europese Unie eerst en vooral moet worden gekeken naar de beslissing van het volk van eender welk land dat wenst toe te treden, hebben we toch tegen dit verslag gestemd, vanwege de wijze waarop het is opgesteld en vanwege de negatieve aspecten van de strategie die het voorstaat. Het heeft hoe dan ook geen enkele juridische waarde.</p>
    </intervention>
    <intervention id="4-158" speaker_id="28424" name="Tunne Kelam" is_mep="True" mode="written">
      <p sl="en">Ik heb voor amendement 4 gestemd. Ik vind dat we moeten benadrukken dat we met niet-moslims in de eerste plaats de christenen bedoelen. Daarom is het nodig dat christenen expliciet genoemd worden naast andere geloofsgemeenschappen. Christenen worden nog altijd vervolgd in Turkije en dat blijft een van onze grootste zorgen. Christenen en hun gemeenschappen kunnen hun geloof nog altijd niet zo vrij beoefenen als zou moeten in een democratisch land. Ik ben ervan overtuigd dat Turkije pas klaar zal zijn voor toetreding tot de Europese Unie als het net zo gemakkelijk is om een christelijke kerk in Turkije te bouwen als om een moskee in Brussel te bouwen.</p>
    </intervention>
    <intervention id="4-159" speaker_id="96978" name="Nuno Melo" is_mep="True" mode="written">
      <p sl="pt">Uitbreiding van de EU is iets dat altijd heel zorgvuldig overwogen moet worden. Bij elke volgende toetreding moet worden voldaan aan de gemeenschappelijke referentiecriteria van de landen die samen de Unie vormen.</p>
      <p sl="pt">Ik begrijp dat voor toetreding van Turkije een voorafgaande debat op zijn plaats is. Eigenlijk zeg je daarmee dat er twijfels bestaan die zo’n debat in ieder geval rechtvaardigen. Om te beginnen de vraag of Turkije geografisch wel als tot Europa behorend kan worden beschouwd, of het seculier karakter van de Turkse staat niet alleen wordt gegarandeerd door het leger, of het wel zo’n goed idee is om een EU te hebben met grenzen tot in Iraaks Koerdistan, en of toetreding van Turkije, met zijn enorme demografische gewicht, het evenwicht binnen de Unie niet zou verstoren.</p>
      <p sl="pt">Daar komt bij dat er over de nakoming van de criteria van Kopenhagen – inzonderheid waar het de mensenrechten betreft – niet onderhandeld kan worden.</p>
    </intervention>
    <intervention id="4-160" speaker_id="photo_generic" name="Francisco José Millán Mon en José Ignacio Salafranca Sánchez-Neyra" is_mep="True" mode="written">
      <p sl="nl">Met betrekking tot de ontwerpresolutie over het document inzake de uitbreidingsstrategie 2009 van de Commissie willen wij namens de Spaanse delegatie in de Fractie van de Europese Volkspartij (Christendemocraten) duidelijk stellen dat het feit dat wij die resolutie in grote lijnen ondersteund hebben, allerminst betekent dat we het eens zouden zijn met de erkenning van Kosovo als onafhankelijke staat. Voor ons is Kosovo een geval apart, en wij wijzen erop dat Kosovo noch door Spanje noch door vier andere lidstaten erkend is.</p>
      <p sl="nl">Daarom hebben wij zowel in de Commissie buitenlandse zaken als vandaag in de plenaire vergadering de amendementen ondersteund die stroken met ons standpunt.</p>
      <p sl="nl">De reden dat wij voor deze resolutie gestemd hebben, is dat we niet willen dat ons standpunt inzake Kosovo gezien wordt als een negatief standpunt ten opzichte van het uitbreidingsproces met het oog op de toetreding van de westelijke Balkanlanden, Turkije en IJsland .</p>
    </intervention>
    <intervention id="4-999" speaker_id="96981" name="Franz Obermayr" is_mep="True" mode="written">
      <p sl="de">Ik ben absoluut tegen de uitbreidingsstrategie van de Commissie met betrekking tot Turkije. Een duidelijke meerderheid van de EU-burgers is tegen de toetreding, maar die moet desondanks nu reeds bijdragen aan de financiering van de miljarden aan betalingen aan de officiële toetredingskandidaat Turkije. Turkije is geen Europees land, noch geografisch, noch cultureel gezien en ook niet wat betreft de waardering van de mensenrechten, de democratie en de rechtsstaat. Bij de uitbreidingsstrategie wordt nauwelijks rekening gehouden met de bezwaren van de burgers. Eerder worden de geografische belangen van de VS behartigd en de onopgeloste conflicten aan de Turkse grenzen zouden door de toetreding ook een probleem voor de EU worden. Tot mijn spijt is de gehele uitbreidingsstrategie, dat wil zeggen voor IJsland, de westelijke Balkan en Turkije, als één geheel behandeld, waardoor een serieus, selectief en gedifferentieerd debat onmogelijk gemaakt moest worden. De arrogantie waarmee de toetreding van Turkije wordt behandeld, is terug te vinden in deze aanpak. De ongewenste stemmen van de tegenstanders van de toetreding, die nog altijd de meerderheid van de bevolking representeren, worden grotendeels genegeerd.</p>
    </intervention>
    <intervention id="4-161" speaker_id="28279" name="Justas Vincas Paleckis" is_mep="True" mode="written">
      <p sl="lt">Ik heb voor de ontwerpresolutie van het Europees Parlement gestemd over het uitbreidingsstrategiedocument voor 2009 van de Commissie met betrekking tot de westelijke Balkan, IJsland en Turkije. Dat heb ik gedaan omdat Litouwen zes tot vijftien jaar geleden samen met de Baltische staten en andere Midden- en Oost-Europese landen in eenzelfde situatie verkeerde als de kandidaat-lidstaten nu. Het lidmaatschap van de Europese Unie gaf mijn land en de andere nieuwe EU-lidstaten en hun burgers tal van nieuwe kansen, en droeg bij aan de economische groei, versterking van de democratie en de mensenrechten. Met de inwerkingtreding van het Verdrag van Lissabon beschikt de Europese Unie over een nieuwe, sterkere motor die ons schip verder zal brengen, dwars door de stormen van de financiële en economische crisis, naar een nieuw stadium van de EU-uitbreiding. Pas na toetreding tot de EU zal de Balkan, het beroemde “kruitvat” van Europa, waar wereldoorlogen werden ontketend, in staat zijn de barrières weg te nemen zodat er samenwerking kan komen tussen de burgers, de bedrijfsstructuren en de culturele en wetenschappelijke experts van de verschillende landen die er de afgelopen jaren zijn ontstaan. Het is van belang dat de deur naar Turkije niet wordt gesloten, aangezien dit land als het ware Europa’s verbinding met de moslimwereld vormt. De toenadering van Turkije tot de EU leidt tot een positieve verandering in het land en er zijn tal van positieve stappen gezet die duiden op een verbetering van de democratie en de mensenrechten. Hoewel we nog niet concreet spreken over EU-lidmaatschap voor Oekraïne, Moldavië of de landen in de zuidelijke Kaukasus, kan een dergelijk vooruitzicht een positieve invloed hebben op de stabiliteit, de economie, het verminderen van corruptie en het consolideren van de rechtstaat in deze landen.</p>
    </intervention>
    <intervention id="4-162" speaker_id="38595" name="Rovana Plumb" is_mep="True" mode="written">
      <p sl="ro">Het uitbreidingsproces van de EU vindt op dit moment plaats tegen de achtergrond van een scherpe recessie met verstrekkende gevolgen voor zowel de EU als de landen die bij het uitbreidingsproces zijn betrokken. Ik ben blij met de vooruitgang van Turkije bij het voldoen aan de toelatingscriteria voor de Europese Unie, vooral het feit dat dit land het Intergouvernementeel Akkoord inzake de Nabucco-gaspijpleiding heeft ondertekend.</p>
      <p sl="ro">De uitvoering van dit akkoord blijft een van de grootste prioriteiten op het gebied van energieveiligheid van de EU. Ik steun de verzoeken aan de Turkse regering tot verdere hervorming van haar sociale beleid, verbetering van de sociale dialoog op de arbeidsmarkt en vergroting van de inspanningen op het terrein van vrouwenrechten en gelijkheid tussen mannen en vrouwen, dit met name op het vlak van de bestrijding van geweld tegen vrouwen.</p>
    </intervention>
    <intervention id="4-163" speaker_id="99416" name="Nikolaos Salavrakos" is_mep="True" mode="written">
      <p sl="en">Wij stemmen tegen de ontwerpresolutie "Uitbreidingsstrategie 2009 betreffende de westelijke Balkanlanden, IJsland en Turkije" van Gabriele Albertini, omdat we vinden dat Turkije noch de voormalige Joegoslavische republiek Macedonië enige vooruitgang boeken voor wat betreft het voldoen aan de criteria van Kopenhagen. Ook hun politieke gedrag geeft geen aanleiding om lid te mogen worden van de Europese Unie. Wij hopen dat zij hun pogingen om aan de toetredingsvoorwaarden te voldoen zullen verbeteren. Dat zal in de toekomst worden beoordeeld. In ieder geval willen wij niet voor een ontwerpresolutie stemmen die valse verwachtingen zal wekken en uitsluitend voor intern gebruik zal dienen.</p>
    </intervention>
    <intervention id="4-164" speaker_id="4282" name="Renate Sommer" is_mep="True" mode="written">
      <p sl="de">De ontwerpresolutie voor de huidige uitbreidingsstrategie van de Europese Commissie is zeer evenwichtig. Hierin worden de vorderingen van de kandidaat-landen gehonoreerd, maar ook de problemen duidelijk benoemd. Vooral Turkije heeft een aanzienlijke stap teruggezet. Ik ben daarom blij met de expliciete kritiek op de serieuze bedreigingen voor en de reële beperkingen van de vrijheid van meningsuiting en de persvrijheid. De volkomen buitenproportionele belastingstraf voor de oppositionele Dogan-mediagroep vormt een gerichte aanval op media die kritiek op de regering hebben. Ook is er terechte kritiek op de discriminatie van religieuze minderheden en de weigering van Turkije om het Ankara-protocol uit te voeren. Het is echter ook belangrijk om het Turkse buitenlands beleid zorgvuldig te beoordelen. Tot nu toe is de opening ten aanzien van Armenië en de Koerden niet meer dan een loos gebaar en hier staan het Turkse parlement en grote delen van de bevolking zelfs afwijzend tegenover. Door uitlatingen van de Turkse premier moeten bovendien vraagtekens worden gezet bij de gehoopte rol van Turkije als bemiddelaar tussen Oost en West. De lovende woorden voor de Iraanse president, de uitnodiging voor een conferentie aan het adres van de wegens genocide gezochte Soedanese president en de omgang met Israël wijzen er eerder op dat Turkije het Westen afwijst. Onze oproep aan de Turkse regering om haar buitenlands beleid op de EU af te stemmen en de bezwaren tegen samenwerking tussen de NAVO en de EU in te trekken, is daarom alleen maar consequent.</p>
    </intervention>
    <intervention id="4-165" speaker_id="28134" name="Eva-Britt Svensson" is_mep="True" mode="written">
      <p sl="en">Ik ben er voorstander van dat de Europese Unie openstaat voor landen die voldoen aan de lidmaatschapscriteria, maar het baart mij zorgen dat uitbreiding in deze ontwerpresolutie als noodzakelijk wordt beschouwd, zowel voor de landen in kwestie als voor de Europese Unie. Er wordt geen rekening gehouden met de mogelijkheid dat het sterk in het belang van de betrokken landen kan zijn om buiten de Europese Unie te blijven om diverse sociale, economische en andere redenen. Het lidmaatschap van de Europese Unie is een grote stap voor de betrokken landen en dat verdient een zo volledig mogelijke discussie en beraadslaging, waarbij de burgers van deze landen betrokken worden. Om die reden heb ik mijn stem niet uitgebracht.</p>
    </intervention>
    <intervention id="4-167" speaker_id="5956" name="Regina Bastos" is_mep="True" mode="written">
      <p sl="pt">De Internationale Dag voor de uitbanning van geweld tegen vrouwen is een initiatief van de VN en de Raad van Europa en is bedoeld om geweld in huiselijke kring en andere vormen van mishandeling te bespreken en de slachtoffers van zulk geweld een gezicht te geven.</p>
      <p sl="pt">In Portugal is de situatie op dit punt zorgwekkend. Het aantal door de APAV – de Portugese Vereniging voor slachtofferhulp – geregistreerde delicten in de categorie huiselijk geweld is met 9 procent gestegen vergeleken met dezelfde periode in 2008. Volgens de APAV is er vergeleken met dat jaar een sterke stijging waarneembaar van het aantal gevallen van fysieke en psychologische mishandeling, bedreigingen en seksueel geweld. Er zijn dit jaar in Portugal al 26 vrouwen overleden als gevolg van huiselijk geweld. Voor dit type geweld geldt echter dat in het merendeel van de gevallen uit angst of schaamte geen aangifte wordt gedaan.</p>
      <p sl="pt">De EU dient op dit gebied meer te ondernemen. Ik ben het ermee eens dat we de lidstaten moeten oproepen om nationale actieplannen op te stellen voor het bestrijden van geweld tegen vrouwen. We steunen elk initiatief dat kan bijdragen tot het veranderen van denkpatronen, alsook het idee om een Europees Jaar voor het bestrijden van geweld tegen vrouwen te organiseren en op die manier zowel de autoriteiten als de maatschappij op deze zorgwekkende situatie te wijzen.</p>
    </intervention>
    <intervention id="4-169" speaker_id="28310" name="Edite Estrela" is_mep="True" mode="written">
      <p sl="pt">Ik heb voor de ontwerpresolutie over de uitbanning van geweld tegen vrouwen gestemd, omdat ik vind dat de Commissie en de Raad het optreden van de EU op dit gebied dienen te intensiveren. Het is zaak dat de EU snel een breed beleid opzet ter bestrijding van geweld tegen vrouwen. Van belang is vooral dat de Commissie een voorstel voor een richtlijn uitwerkt die als rechtsgrond kan dienen voor het bestrijden van alle vormen van geweld tegen vrouwen, waaronder ook vrouwenhandel. Dat het Spaans voorzitterschap dit onderwerp in zijn actieprogramma als een prioriteit aanmerkt is een goede zaak die beslist vermelding verdient.</p>
    </intervention>
    <intervention id="4-170" speaker_id="96977" name="Diogo Feio" is_mep="True" mode="written">
      <p sl="pt">Deze week zijn de alarmerende cijfers met betrekking tot huiselijk geweld in Portugal in de pers weer uitvoerig belicht. Ik geloof dat geweld tegen vrouwen en kinderen een onderwerp is waaraan regeringen alle aandacht dienen te besteden. Ze zullen ook serieuze actie moeten ondernemen.</p>
      <p sl="pt">Ik veroordeel alle vormen van geweld, vooral als het gaat om geweld gericht tegen personen die in een sociaal, economisch of emotioneel zwakkere positie verkeren, zoals dat vaak het geval is bij vrouwen en kinderen. De lidstaten moeten daarom proberen alle vormen van geweld tegen vrouwen en kinderen uit te bannen, en dan in de eerste plaats mensenhandel voor doeleinden van seksuele uitbuiting, seksueel gemotiveerd geweld en huiselijk geweld.</p>
      <p sl="pt">De misdaden waar veel Europese vrouwen en kinderen het slachtoffer van worden, zijn eenvoudigweg niet te rijmen met respect voor leven en waardigheid. Daarom hebben we behoefte aan een duidelijk beleid voor het voorkomen van geweld en het bestraffen van de daders.</p>
    </intervention>
    <intervention id="4-171" speaker_id="4466" name="Ilda Figueiredo" is_mep="True" mode="written">
      <p sl="pt">Op deze Internationale Dag voor de uitbanning van geweld tegen vrouwen proberen we de burgers bewust te maken van dit ernstige sociale, economische en politieke probleem dat de rechten ondermijnt die vrouwen op veel verschillende gebieden – op het werk, in de gezinssfeer en in de maatschappij als geheel – zouden moeten genieten. Geweld tegen vrouwen is een schending van de mensenrechten en staat de deelname van vrouwen aan het maatschappelijke en politieke leven in de weg. Het verhindert dat ze zich kunnen ontwikkelen tot burgers met volledige burgerrechten.</p>
      <p sl="pt">Het soort geweld tegen vrouwen kan per cultuur en traditie verschillen. Maar het is ook zo dat de economische en sociale crisis waarin het kapitalisme zich bevindt, vrouwen kwetsbaarder maakt. Vrouwen worden nu erger uitgebuit, ze kunnen zo tot armoede vervallen en gemarginaliseerd geraken. En dat leidt dan weer tot een toename van de vrouwenhandel en prostitutie.</p>
      <p sl="pt">Er moeten een beleid worden ontwikkeld – en daar moet meer geld voor worden vrijgemaakt – dat de rol van vrouwen in de maatschappij erkent en gelijke rechten bevordert. Er moeten goed doordachte plannen worden ontwikkeld – en uitgevoerd – om alle soorten geweld tegen vrouwen te bestrijden. Dat betekent ook dat er aan de nog steeds bestaande discriminerende praktijken een einde moet worden gemaakt en dat slachtoffers bescherming behoren te ontvangen.</p>
    </intervention>
    <intervention id="4-172" speaker_id="28210" name="Marine Le Pen" is_mep="True" mode="written">
      <p sl="fr">Op de tiende verjaardag van de Internationale Dag van de uitbanning van geweld tegen vrouwen moet worden geconstateerd dat de voorzorgsmaatregelen die met dit doel zijn ingevoerd, niet tot de verwachte resultaten hebben geleid. Wat is de oorzaak van dit verschijnsel? Als we de debatten in deze vergaderzaal mogen geloven, is er een naam voor: ongelijkheid tussen mannen en vrouwen.</p>
      <p sl="fr">Als die ongelijkheid de belangrijkste oorzaak zou zijn, zouden de landen in Noord-Europa, die bekend staan om hun zeer progressieve cultuur en gewoonten, de beste resultaten moeten hebben. Dat is echter niet het geval, het tegenovergestelde blijkt zelfs waar te zijn. Volgens het Noorse dagblad Aftenposten , zou in een jaar 6 procent van de Zweedse meisjes tussen de 15 en 25 jaar zijn verkracht.</p>
      <p sl="fr">We hebben er moed voor nodig om te durven zeggen dat de toename van geweld tegen vrouwen samengaat met de massale komst van immigranten van buiten Europa, die een volledig andere cultuur en tradities hebben dan wij. De boerka, gearrangeerde huwelijken, polygamie, vrouwenbesnijdenis, eerwraak en andere gedragsvormen die uit een ander tijdperk stammen, zijn onaanvaardbaar.</p>
      <p sl="fr">Het is dan ook compleet absurd om door te gaan met het bevorderen van deze immigratie en tegelijkertijd het geweld tegen vrouwen te willen bestrijden.</p>
    </intervention>
    <intervention id="4-173" speaker_id="1186" name="Astrid Lulling" is_mep="True" mode="written">
      <p sl="fr">Het is zeer verstandig van de Commissie rechten van de vrouw en gendergelijkheid om ons, op deze Internationale Dag van de uitbanning van geweld tegen vrouwen, eraan te herinneren dat ondanks de talloze juridische instrumenten en verklaringen van de Verenigde Naties en de talloze resoluties die dit Parlement gedurende de afgelopen decennia heeft opgesteld, de nultolerantie ten aanzien van het geweld tegen vrouwen nog lang niet in zicht is. Het lijdt geen twijfel dat geweld van mannen tegen vrouwen een schending van de mensenrechten is en dat dit als zodanig bestraft dient te worden.</p>
      <p sl="fr">Dit Parlement dient de lidstaten dan ook te wijzen op hun verplichtingen ten aanzien van het aanscherpen van hun wetgeving en hun beleid voor een effectieve bestrijding van alle vormen van geweld tegen vrouwen.</p>
      <p sl="fr">In de ontwerpresolutie die aan ons is voorgelegd, zijn we jammer genoeg opnieuw te ver gegaan en hebben we met name het subsidiariteitsbeginsel genegeerd.</p>
      <p sl="fr">Het verzoek aan de Raad en de Commissie een rechtsgrondslag te creëren voor de bestrijding van alle vormen van geweld tegen vrouwen is wel het toppunt van onbekendheid met de Verdragen. Een rechtsgrondslag creëer je niet, die bestaat of die bestaat niet.</p>
      <p sl="fr">De organisatie van een extra conferentie op hoog niveau kost alleen maar geld, geld dat beter aan concrete maatregelen kan worden besteed.</p>
    </intervention>
    <intervention id="4-174" speaker_id="4412" name="Véronique Mathieu" is_mep="True" mode="written">
      <p sl="fr">Ik ben blij met de stemming over de ontwerpresolutie over de uitbanning van geweld tegen vrouwen in het Europees Parlement, op deze Internationale Dag voor de uitbanning van geweld tegen vrouwen. De uitroeping van deze dag door de VN in 1999 en het aannemen van deze resolutie vandaag, zijn waardevolle instrumenten om de nationale overheden te herinneren aan hun verplichtingen die voortvloeien uit de internationale verdragen inzake de uitbanning van alle vormen van discriminatie tegen vrouwen. Daarom steun ik deze ontwerpresolutie en dring ik er bij de lidstaten op aan om hun wetgeving en hun nationaal beleid ter bestrijding van alle vormen van geweld tegen vrouwen aan te scherpen. Op EU-niveau is het van essentieel belang bijstand en steun te waarborgen voor alle slachtoffers van geweld, en in het bijzonder de slachtoffers van mensenhandel, ongeacht hun nationaliteit, en te zorgen voor de bescherming van vrouwelijke slachtoffers van huiselijk geweld, wier wettelijke status van hun partner zou kunnen afhangen.</p>
    </intervention>
    <intervention id="4-175" speaker_id="96978" name="Nuno Melo" is_mep="True" mode="written">
      <p sl="pt">Als we het hebben over geweld tegen vrouwen, hebben we het over iets dat in alle lidstaten een realiteit vertegenwoordigt, aangezien een op de vier vrouwen het slachtoffer is van geweld.</p>
      <p sl="pt">De EU ziet zichzelf als een voorvechter van de rechten en vrijheden van al haar burgers. Daarom moeten we al het mogelijke ondernemen om aan deze gesel een einde te maken. Het aannemen van deze ontwerpresolutie is een belangrijke stap in de richting van het vinden van nieuwe oplossingen. Daarom heb ik voor gestemd.</p>
    </intervention>
    <intervention id="4-176" speaker_id="38595" name="Rovana Plumb" is_mep="True" mode="written">
      <p sl="ro">Ik heb voor deze ontwerpresolutie gestemd omdat geweld tegen vrouwen nog steeds een te groot probleem is in Roemenië en wereldwijd. Het is daarom nodig om urgente maatregelen te treffen tegen deze plaag. Wetgeving is niet langer het probleem, maar wel de toepassing ervan in een context waarin veel vrouwen aarzelen om het tegen hen gebruikte geweld te melden aan de autoriteiten, en liever in stilte lijden.</p>
      <p sl="ro">Ik ben van mening dat er een krachtige, maatschappijbrede campagne nodig is op basis van continue lange-termijnactiviteiten, met als doel het beïnvloeden van de mentaliteit. Iedereen moet zich realiseren dat geweld tegen vrouwen niet is toegestaan en dat er geen excuus voor bestaat. Ik ben het ermee eens dat gecoördineerde actie door de overheid en het maatschappelijk middenveld nodig is, om slachtoffers van huishoudelijk geweld te steunen.</p>
    </intervention>
    <intervention id="4-177" speaker_id="2081" name="Peter Skinner" is_mep="True" mode="written">
      <p sl="en">Ik juich de betrokkenheid van het Parlement bij deze zaak toe. Het is met name essentieel om ervoor te zorgen dat vrouwen in de meest kwetsbare omstandigheden, zoals in het geval van vrouwenhandel, voor deze hulp in aanmerking komen.</p>
      <p sl="en">Ik ben ontsteld dat de Fractie Europese Conservatieven en Hervormers, met daarin de Britse Conservatieven, een amendement op dit voorstel hebben ingediend dat de reikwijdte vermindert. Ik wil erop wijzen dat veel slachtoffers vrouwen zijn die in armoede leven, immigrant zijn of behoren tot minderheidsgroepen in onze samenleving. Het is zowel onlogisch als onmenselijk om deze vrouwen hulp te onthouden die juist gericht is op de meest kwetsbaren.</p>
      <p sl="en">Ik ben evenzeer ontsteld dat de Groenen van mening verschillen en voorstander zijn van het weglaten van zinnige formuleringen over het tolereren van prostitutie, waarin juist veel geweld tegen vrouwen voorkomt.</p>
    </intervention>
    <intervention id="4-178" speaker_id="28584" name="Georgios Toussas" is_mep="True" mode="written">
      <p sl="el">Vrouwen nemen in alle klassensamenlevingen een ongelijke positie in en ondervinden daarom onderdrukking op grond van klasse en geslacht. Ook worden zij gemakkelijk het slachtoffer van allerlei vormen van geweld.</p>
      <p sl="el">Lichamelijke mishandeling, verkrachting, vrouwenhandel, enzovoort, zijn vormen van geweld waaruit duidelijk blijkt dat de ongelijkheid van vrouwen een klassen- en genderkwestie is.</p>
      <p sl="el">Geweld is echter een maatschappelijk verschijnsel met specifieke economische, politieke en sociale oorzaken. Deze oorzaken zijn gelegen in de kapitalistische productierelaties en kunnen niet opgeheven worden zolang deze relaties blijven bestaan. De volksbewegingen moeten maatregelen eisen om dit verschijnsel te voorkomen en slachtoffers, vrouwen en kinderen te helpen. Zij moeten erop aandringen dat radicalere sociale en politieke veranderingen plaatsvinden in een volksvriendelijkere richting.</p>
      <p sl="el">Wij zijn er vierkant tegen dat ngo´s en particulieren adviescentra en hulpinstanties oprichten voor mishandelde vrouwen. Deze vallen onder de uitsluitende verantwoordelijkheid van de staat.</p>
      <p sl="el">De in de resolutie voorgestelde maatregelen zullen het probleem niet uit de wereld kunnen helpen. Veeleer zullen zij de oorzaken ongemoeid laten en enkel proberen het probleem te beheren en aldus te vereeuwigen.</p>
    </intervention>
    <intervention id="4-179" speaker_id="96944" name="Marina Yannakoudakis" is_mep="True" mode="written">
      <p sl="en">namens de ECR-Fractie , . – De ECR-Fractie onderschrijft de dringende noodzaak om de bewustwording van geweld tegen vrouwen te vergroten en om maatregelen te nemen om dit geweld te bestrijden. We staan echter niet achter de oproep tot een Europese rechtsgrond en meer richtlijnen (zoals geformuleerd in de paragrafen 10, 11 en 27) om het probleem aan te pakken.</p>
      <p sl="en">Hoewel we erkennen dat er op dit gebied actie moet worden ondernomen, vinden wij dat het aan de nationale staten is om hier wetgeving voor te maken. Bovendien vindt de ECR-Fractie dat de vraagstukken van beslissingsrecht op seksueel en reproductief gebied en van gezondheidsrechten gewetenszaken zijn waarover ieder individueel Parlementslid en iedere individuele lidstaat moet beslissen. Om deze redenen heeft de ECR-Fractie ervoor gekozen om geen stem uit te brengen.</p>
    </intervention>
    <intervention id="4-181" speaker_id="96977" name="Diogo Feio" is_mep="True" mode="written">
      <p sl="pt">Somalië is wel een van de ergste voorbeelden van wat er gebeurt als het centraal gezag verdwijnt en de maatschappij terugvalt op een tribale en gewelddadige manier van leven. Dit land vormt het centrum van schokgolven van geweld en instabiliteit die tot ver over de eigen grenzen schade aanrichten. De kust van Somalië leeft onder de voortdurende dreiging van gewapende groepen die elkaar het gezag over de kustgebieden bestrijden. Ze bedrijven bovendien piraterij tegen allerlei vaartuigen – koopvaardijschepen, vrachtschepen, vissersboten, schepen die humanitaire hulp aanvoeren en pleziervaartuigen – , wat onaanvaardbaar is.</p>
      <p sl="pt">De ernst en de frequentie van deze gebeurtenissen nopen tot een vastberaden reactie van de gehele internationale gemeenschap. De Europese Unie mag zich niet afzijdig houden. De EU moet zich inzetten voor het bestrijden van piraterij en met dat doel voor ogen alles wat in haar vermogen ligt ondernemen, enerzijds om te onderzoeken wat de oorzaken en gevolgen van piraterij zijn, anderzijds om beschikbare en adequaat uitgeruste Somalische en internationale troepen te mobiliseren.</p>
      <p sl="pt">Ik mag daarom zeker niet vergeten de gezagvoerder van het Portugese fregat Corte-Real – en daarmee de gehele bemanning – te prijzen voor de voorbeeldige wijze waarop deze mensen zich hebben ingezet bij het bestrijden van deze gesel. Ze hebben daarvoor onlangs van de Internationale Maritieme Organisatie dan ook een eerbewijs ontvangen.</p>
    </intervention>
    <intervention id="4-182" speaker_id="4466" name="Ilda Figueiredo" is_mep="True" mode="written">
      <p sl="pt">Als we het over Somalië hebben, mogen we niet vergeten dat de crisis in dit land niet met militaire middelen kan worden opgelost. We mogen ook niet vergeten dat Somalië financiële middelen ontbeert, wat het gevolg is van de internationale schuldencrisis. Zo is een vacuüm gecreëerd, dat illegaal vissen in de territoriale wateren in de hand heeft gewerkt: omdat ze geen geld meer had, heeft de regering de activiteiten van de kustwacht moeten opschorten, en daarom zijn de Somalische vissers hun bestaansbron kwijtgeraakt.</p>
      <p sl="pt">Het is dus eerst en vooral zaak om technische en financiële hulp te verlenen, waaronder steun voor het bemiddelen tussen de partijen in de burgeroorlog en het met elkaar verzoenen van deze partijen.</p>
      <p sl="pt">De Commissie en de Raad moeten hun politieke strategie voor Somalië daarom herzien, en dat geldt ook voor de Operatie Eunavfor Atalanta. Het beleid moet rekening houden met de algemene toestand in het land. Het gaat er vooral om ter plaatse een oplossing te vinden voor de humanitaire situatie en te proberen de onderliggende oorzaken voor de catastrofale omstandigheden waaronder miljoenen Somali’s leven, weg te nemen.</p>
      <p sl="pt">Tot slot wil ik graag benadrukken dat de voor ontwikkelingshulp bestemde middelen en die van het Europees Ontwikkelingsfonds onder geen beding mogen worden gebruikt voor militaire doeleinden.</p>
    </intervention>
    <intervention id="4-183" speaker_id="2073" name="Richard Howitt" is_mep="True" mode="written">
      <p sl="en">Ik ben er enorm trots op dat het Verenigd Koninkrijk de leiding heeft van de eerste maritieme EVDB-operatie van de Europese Unie, Operatie Atalanta, met een Britse bevelhebber aan het hoofd en het operationele hoofdkwartier in het Verenigd Koninkrijk. De bescherming die Atalanta biedt aan kwetsbare schepen voor de Somalische kust en aan schepen die voedselhulp leveren aan ontheemden in Somalië, is van wezenlijk belang.</p>
      <p sl="en">Afgevaardigden van de Britse Labour Party in het Europees Parlement staan achter de roep om onvoorwaardelijke vrijlating van alle gijzelaars, inclusief de twee Britten Paul en Rachel Chandler uit Kent, die worden vastgehouden door Somalische piraten. Onze gedachten blijven uitgaan naar hun families en we prijzen de aanhoudende inspanningen van het Britse ministerie van Buitenlandse Zaken, dat alle mogelijke connecties in Oost-Afrika inschakelt om een spoedige vrijlating van het paar te bewerkstelligen.</p>
      <p sl="en">Met betrekking tot de reikwijdte van Operatie Atalanta ten slotte, signaleren wij in de resolutie de vraag om uitbreiding van de missie te overwegen. Ik wil echter laten vastleggen dat wij geloven dat uitbreiding op dit moment geen optie is en ik wil benadrukken dat we ons moeten richten op de voortzetting van het succes van de huidige missie.</p>
    </intervention>
    <intervention id="4-184" speaker_id="96978" name="Nuno Melo" is_mep="True" mode="written">
      <p sl="pt">Wat er nu langs de Somalische kust gebeurt is op alle mogelijke wijzen verkeerd. En iedereen ondervindt van deze toestand de gevolgen.</p>
      <p sl="pt">Zolang er geen politieke oplossing voor de problemen in Somalië komt en de regio instabiel blijft, moeten we via Operatie Atalanta een strategie van verhoogde veiligheid volgen. Die operatie kan worden versterkt door de troepen die erbij betrokken zijn meer reactiemogelijkheden te verlenen.</p>
    </intervention>
    <intervention id="4-998" speaker_id="28407" name="Willy Meyer" is_mep="True" mode="written">
      <p sl="nl">Ik heb tegen Ontwerpresolutie RC-B7-0158/2009 gestemd omdat ik vind dat piraterij niet een militair probleem maar een ontwikkelingsprobleem is. Ik ben dan ook van mening dat dit probleem bij de wortel moet worden aangepakt en niet langs militaire weg moet worden opgelost, noch op het water noch op het land. De verantwoordelijke van Operatie Atalanta heeft zelf verklaard dat het onmogelijk is om het probleem van de piraterij langs maritieme weg op te lossen, dat het zaak is de situatie in het gebied te stabiliseren. Volgens mij is het zaak dat het probleem van de governance wordt aangepakt, van de stabiliteit van de instellingen en de economische ontwikkeling van deze regio. Hoeveel pleisters we ook plakken, het probleem blijft bestaan. Met mijn negatieve stem heb ik ook het feit aan de kaak willen stellen dat taken die tot die van de strijdkrachten behoren, door particulieren worden overgenomen, want in Spanje mogen particuliere beveiligingsbedrijven schepen met oorlogswapens bemannen. Daarnaast vind ik dat de piraten in Somalië een halt moet worden toegeroepen, maar ook de buitenlandse piraten die de Somalische wateren plunderen, moet een halt worden toegeroepen.</p>
    </intervention>
    <intervention id="4-185" speaker_id="4521" name="Charles Tannock" is_mep="True" mode="written">
      <p sl="en">Het relatieve succes van de met een jaar verlengde Operatie Atalanta benadrukt het feit dat, hoewel het Europees veiligheids- en defensiebeleid in staat is om belangrijke resultaten te boeken voor de lidstaten, het nog steeds onduidelijk is waarom de NAVO dit niet alleen kon om op die manier samenloop te voorkomen. Piraterij blijft echter een groot gevaar in de wateren rond de Hoorn van Afrika. We moeten onze inspanningen verdubbelen om dit gevaar te bestrijden, niet alleen om onze scheepvaart te beschermen, maar ook om een duidelijk signaal van onze vastberadenheid af te geven aan de leden van Al Qaida, die momenteel hun gang kunnen gaan in Somalië.</p>
      <p sl="en">Nationale veiligheid houdt niet op bij nationale grenzen. Als we geen actie ondernemen tegen de plaag van de piraterij, dan zal dat op lange termijn de zorgen over de veiligheid in de Europese Unie vergroten. Ik verzoek de Commissie ook dringend om te overwegen hoe meer politieke steun voor het relatief stabiele, welvarende en democratische Somaliland, een voormalig onderdeel van het Britse grondgebied, zou kunnen helpen om de dreiging van piraterij in de regio aan te pakken.</p>
    </intervention>
    <intervention id="4-186" speaker_id="36281" name="Silvia-Adriana Ţicău" is_mep="True" mode="written">
      <p sl="ro">Ik heb gestemd voor de ontwerpresolutie van het Europees Parlement betreffende een politieke oplossing voor de piraterij langs de kust van Somalië. Piraterij is een reëel probleem en zal dat ook blijven in de Somalische kustwateren. De EU moet vaartuigen die door deze regio varen, beschermen door middel van internationale onderhandelingen en beschermingsmaatregelen. Voor een deel van de oplossing is internationale steun een vereiste om stabiliteit te brengen in Somalië. Het andere deel van de oplossing is Operatie Atalanta, die de EU onlangs heeft gelanceerd om piraterij langs de Somalische kust een halt toe te roepen. Zes fregatten, drie marine-patrouillevliegtuigen en 1 200 manschappen van Groot-Brittannië, Frankrijk en Griekenland zullen aan de operatie deelnemen. Andere staten zullen in de toekomst aan de operatie bijdragen. Operatie Atalanta biedt door een escorte bescherming aan vrachtschepen met een hoog risico. Zesendertig piratenschepen zijn onderschept en veertien directe aanvallen vermeden. Om te kunnen profiteren van een escorte moeten de verantwoordelijke nationale instanties en de schepen in kwestie echter Operatie Atalanta inlichten en om bescherming verzoeken. Het is cruciaal dat schepen onnodige risico’s vermijden en formeel en tijdig bescherming aanvragen van Operatie Atalanta.</p>
    </intervention>
    <intervention id="4-187" speaker_id="4513" name="Geoffrey Van Orden" is_mep="True" mode="written">
      <p sl="en">Wij zijn voorstander van stevige internationale actie om piraterij aan te pakken en zijn ervan overtuigd dat de Britse marine en de geallieerde zeemachten van de Verenigde Staten en andere Europese landen goed werk zullen verrichten. We zien echter geen reden waarom de Europese Unie een maritieme operatie zou moeten leiden. Wij zijn tegen inmenging van de Europese Unie als instituut in defensieaangelegenheden. Die inmenging leidt niet tot extra militaire slagkracht en is vooral een herhaling van de beproefde methodes van de NAVO of maakt deze alleen maar ingewikkelder. Operatie Atalanta was ontstaan tijdens het Franse voorzitterschap als een politieke mogelijkheid om een maritieme dimensie toe te voegen aan het EVDB. Ondanks de aanwezigheid van de door de Verenigde Staten geleide gecombineerde Task Force 151 en een maritieme groep van de NAVO in de wateren rond de Hoorn van Afrika, is besloten om nog een andere vloot en bevelsstructuur samen te stellen. We zijn ook erg bezorgd over voorstellen voor een trainingsmissie in Somalië in het kader van het EVDB, terwijl de EUPOL-missie in Afghanistan is mislukt en veel Europese landen niet bereid zijn om troepen en politie beschikbaar te stellen voor dringende trainingsmissies in Afghanistan. Overigens erkennen wij geen termen als "EU-vissersboten".</p>
    </intervention>
    <intervention id="4-189" speaker_id="96702" name="Elena Oana Antonescu" is_mep="True" mode="written">
      <p sl="ro">Ik verwelkom deze ontwerpresolutie, die het Parlement in staat stelt om het beleid van de Commissie met betrekking tot roken, met een sterk vrijwillig karakter, te steunen. Blootstelling aan sigarettenrook is de belangrijkste oorzaak van overlijden en ziekten in Europa. Roken is eveneens een zware last voor de gezondheidszorg. Ik hoop dat de maatregelen van de Commissie nog verder zullen gaan en dat we in de komende jaren recht zullen hebben op een gezonde omgeving in alle besloten ruimten en op de werkplek. Hierbij mag niet onvermeld blijven dat we nog steeds een hypocriet beleid hebben in Europa. We willen minder gezondheidsproblemen door roken, maar we steunen de instandhouding van subsidies voor sigarettenfabrikanten, ook al worden deze geleidelijk afgebouwd. Ik denk dat het gemeenschappelijk landbouwbeleid zo gedefinieerd moet worden, dat producten die mensen gezond maken en houden, beloond worden, niet producten die slecht zijn voor de gezondheid. Ik hoop dat tijdens de bijeenkomst van de Raad in december beschermingsmaatregelen voor kinderen zullen worden besproken, met name in gevallen waarin ze worden blootgesteld aan roken door volwassenen in eigen auto's of andere besloten ruimten. Ik ben van mening dat volwassenen hier een verantwoordelijkheid hebben, en waar de wetgever kan optreden moet dit ook gebeuren.</p>
    </intervention>
    <intervention id="4-190" speaker_id="96914" name="Anne Delvaux" is_mep="True" mode="written">
      <p sl="fr">Ik ben van mening dat niet-rokers moeten worden beschermd tegen het passief meeroken, maar ook dat rokers bewust moet worden gemaakt van de gevolgen van hun verslaving voor henzelf en voor anderen. Laat daar geen twijfel over bestaan! In België hebben we overigens al een voorsprong in deze kwestie, aangezien ons land zich al heeft uitgesproken voor een algeheel rookverbod in de horeca en op het werk in 2012.</p>
      <p sl="fr">Afgezien hiervan, heb ik niettemin twee punten van zorg die ik met u wil delen. Ten eerste: zijn we op weg naar een algehele verbodsmaatschappij? Wat doen we met de individuele verantwoordelijkheid? Ik krijg een zeker gevoel van onbehagen bij de gedachte aan een maatschappij die lijkt op de maatschappij die George Orwell in zijn roman “1984” heeft omschreven. Ten tweede: indien rokers ertoe aangezet moeten worden om ter wille van zichzelf en anderen van hun verslaving af te komen, dan dient dat met het allergrootste respect te gebeuren. Tabak is een drug. Het gebruik ervan volledig verbieden zou betekenen dat voorbij wordt gegaan aan het feit dat een meerderheid van de rokers verslaafd is. Een algeheel verbod kan als een actie tot uitsluiting worden opgevat, hetgeen wel eens contraproductief zou kunnen blijken te werken. Waarom hebben we derhalve niet voorzien in de mogelijkheid tot het reserveren van speciale rokersruimten?</p>
    </intervention>
    <intervention id="4-191" speaker_id="96977" name="Diogo Feio" is_mep="True" mode="written">
      <p sl="pt">Ik heb bij de stemming de Fractie van de Europese Volkspartij (Christendemocraten) gevolgd, maar wil toch enige reserves aantekenen bij deze ontwerpresolutie.</p>
      <p sl="pt">Om te beginnen vind ik dat het anti-rookbeleid een zaak is voor de lidstaten. De Europese instellingen dienen het subsidiariteitsbeginsel aan te houden en uitsluitend niet-bindende aanbevelingen te geven. Aan de andere kant vind ik dat de lidstaten een anti-rookbeleid moeten bevorderen, maar geloof wel dat ze operatoren daarbij een vrije keuze moeten laten. Dat geldt in het bijzonder voor de hotelsector: hoteleigenaren moeten zelf kunnen beslissen of hun hotel al dan niet rookvrij is. De wet die onlangs in Portugal is aangenomen, houdt het goede evenwicht aan.</p>
      <p sl="pt">Mijn tweede bedenking heeft te maken met de voorgestelde stopzetting van rechtstreekse steun voor de tabaksteelt. Portugal produceert ook tabak, en ik geloof dat we een dergelijke beleidsmaatregel eerst zorgvuldig moeten analyseren. Anders zouden we de landbouwers schade kunnen toebrengen: ze kunnen de productie niet voortzetten, maar er is geen rendabel alternatief. Dat is wat ik van paragraaf 9 van deze resolutie vind.</p>
    </intervention>
    <intervention id="4-192" speaker_id="96706" name="João Ferreira" is_mep="True" mode="written">
      <p sl="pt">De bescherming van de gezondheid en de kwaliteit van het leven – van werkers op de werkplek en van de burgers in het algemeen – vormen de basis voor deze resolutie. Daarom hebben wij voor gestemd.</p>
      <p sl="pt">Het is van belang dat niet-rokers beter beschermd worden tegen passief roken. Van belang is ook dat we het stoppen met roken aanmoedigen en mensen daarbij helpen. Waar het niet anders kan moet een verbodsbeleid worden gevolgd.</p>
      <p sl="pt">Wat de met de productie verband houdende subsidies betreft: wij steunen maatregelen ter bevordering van het ombouwen van tabaksproductiefaciliteiten. We moeten er echter wel zorg voor dragen dat we geen situatie creëren waarbij we tabak van buiten de EU moeten invoeren. Daarmee zouden we de multinationale tabaksbedrijven in de kaart spelen.</p>
    </intervention>
    <intervention id="4-193" speaker_id="96899" name="José Manuel Fernandes" is_mep="True" mode="written">
      <p sl="pt">Ik heb voor het schrappen van paragraaf 13 van de originele tekst gestemd. Daar stond: “verzoekt de Commissie bij het Parlement en de Raad een voorstel in te dienen voor wetgeving om in de sector bescherming van de gezondheid van werknemers uiterlijk in 2011 een rookverbod in te stellen op alle gesloten werkplekken, onder meer alle gesloten openbare gebouwen en het openbaar vervoer in de EU”. We hebben deze paragraaf inderdaad geschrapt, overeenkomstig het subsidiariteitsbeginsel.</p>
      <p sl="pt">Ik geloof dat de lidstaten nog een lange weg moeten afleggen bij het creëren van rookvrije ruimten, het organiseren van bewustmakingscampagnes en het toepassen van beste werkwijzen ter implementatie van artikel 14 (maatregelen ter beperking van de vraag met betrekking tot tabaksverslaving en stoppen met roken).</p>
      <p sl="pt">Ik meen echter dat dit acties zijn die vooral door de lidstaten moeten worden ondernomen. In de oorspronkelijke tekst van de ontwerpresolutie werd de productie van tabak verward met de consumptie van tabak. Ik ben daarom heel tevreden met het amendement van de Fractie van de Europese Volkspartij (Christendemocraten), dat een deel van paragraaf 9 van de oorspronkelijke tekst – de verwijzing naar de tabaksproductie – weglaat. Door deze twee wijzigingen is de uiteindelijke resolutie er beter uit komen te zien. De rest vind ik in orde: ik heb dus voorgestemd.</p>
    </intervention>
    <intervention id="4-194" speaker_id="4429" name="Robert Goebbels" is_mep="True" mode="written">
      <p sl="fr">Ik heb mij van stemming onthouden over de resolutie over roken. Ik heb nog nooit van mijn leven gerookt, maar ik vind dat deze permanente jacht op rokers dodelijk is voor de vrijheid. De bestaande verbodsbepalingen voldoen in ruime mate.</p>
      <p sl="fr">Ik distantieer mij van deze voortdurende en contraproductieve pesterij. Het laten verdwijnen van tabaksplantages uit Europa zal leiden tot een grotere import uit derde landen.</p>
    </intervention>
    <intervention id="4-195" speaker_id="4271" name="Elisabeth Jeggle" is_mep="True" mode="written">
      <p sl="de">De gezondheidszorg, en daarmee ook de bescherming van niet-rokers, behoort duidelijk tot de verantwoordelijkheid van de lidstaten en moet niet centraal worden geregeld. De lidstaten moeten zelf kunnen bepalen in hoeverre ze de bescherming van niet-rokers willen regelen. Het moet duidelijk worden gemaakt dat de EU op dit gebied geen bevoegdheid heeft. Om deze reden heb ik gestemd voor de ontwerpresolutie van het Parlement voor de Topontmoeting met de EU-ministers van Volksgezondheid, die komende week plaatsvindt.</p>
    </intervention>
    <intervention id="4-196" speaker_id="4260" name="Eija-Riitta Korhola" is_mep="True" mode="written">
      <p sl="fi">Mijnheer de Voorzitter, ik heb voorgestemd, hoewel ik een strengere resolutie had willen zien. Roken is de belangrijkste afzonderlijke oorzaak van voortijdige sterfte in Europa. Tabaksrook is milieuvervuiling die meer dan honderd bestanddelen bevat die schadelijk zijn voor de gezondheid. Toch wordt in delen van Europa toegestaan dat niet alleen tabaksgebruikers maar ook degenen om hen heen eraan worden blootgesteld. Passief roken is een moreel probleem, want degenen die daaronder lijden, hebben geen keuze. Het is vooral noodzakelijk kinderen te beschermen.</p>
      <p sl="fi">Onderzoeken wijzen uit dat een kind wiens ouders roken in feite elk vierde sigaret van zijn ouders “rookt”. Passief roken leidt jaarlijks tot de vroegtijdige dood van bijna 100 000 Europeanen. Veel lidstaten hebben al goede maatregelen genomen. Toen Finland het roken uiteindelijk ook in cafés en restaurants verbood, was er veel tegenstand. Nu, twee jaar later, zijn mensen er alleen maar blij mee. Dat zegt iets over de aard van het volksgezondheidsbeleid: er zijn blijvende resultaten te boeken met preventie en bewustmaking, maar daarnaast is ook vastberadenheid van de wetgevers nodig. Ik ben het niet met enkele leden hier eens dat er geen bindende communautaire wetgeving nodig is op het gebied van gezondheid en veiligheid op de werkplek. Wij moeten erkennen dat de aanbevelingen niet overal toereikend waren. Ik steun dan ook paragraaf 13 van de ontwerpresolutie waarin de Commissie wordt opgeroepen met een wetgevingsvoorstel te komen om roken te verbieden op werkplekken in binnenruimten en ook in het openbaar vervoer.</p>
      <p sl="fi">Roken kost de maatschappij veel geld en bovendien moet 70 procent van de Europeanen die niet rookt de rekening betalen. Ik ben het daarom eens met het standpunt van het Parlement uit 2007 dat de richtlijn inzake tabaksproducten strikter moet zijn en ook moet gaan over de aansprakelijkheid van de producenten voor de kosten van de gezondheidszorg die te wijten zijn aan tabaksgebruik. Eerst moet de Europese Unie de balk uit haar eigen oog verwijderen. Het is de hoogste tijd het gefaseerd afbouwen van de steun aan de tabaksteelt te versnellen en de steun helemaal te beëindigen.</p>
    </intervention>
    <intervention id="4-997" speaker_id="38596" name="Elisabeth Morin-Chartier" is_mep="True" mode="written">
      <p sl="fr">Mijnheer de Voorzitter. Ik heb voor de resolutie over rookvrije ruimtes gestemd, want het is in mijn ogen uitermate belangrijk om toezicht te houden op de vooruitgang die wordt geboekt door de invoering van geheel rookvrije ruimtes in de Europese Unie en om de uitwisseling van beste praktijken tussen de lidstaten en de coördinatie van het beleid ter bescherming van de burgers tegen de risico’s van tabak te bevorderen. Ik heb eveneens voor het behoud van paragraaf 9 gestemd, waarin is bepaald dat uiterlijk in 2010 de rechtstreekse subsidie aan de tabaksteelt wordt beëindigd vanwege de gevolgen ervan voor de gezondheid. Tevens steun ik mijn collega’s van de Commissie milieubeheer, volksgezondheid en voedselveiligheid die ons erop hebben gewezen dat tabak nog steeds een van de belangrijkste oorzaken van dood en ziektes in de Europese Unie is. Dank u wel mijnheer de Voorzitter.</p>
    </intervention>
    <intervention id="4-197" speaker_id="96848" name="Mariya Nedelcheva" is_mep="True" mode="written">
      <p sl="bg">Dames en heren, ik heb gestemd voor verwijdering van de expliciete verwijzing naar het jaar 2010 in paragraaf 9 van de ontwerpresolutie. In mijn land is de tabaksteelt een zeer belangrijke en cruciale sector voor een groot deel van de bevolking in regio’s waar het de enige bron van inkomsten is. Uit een van deze regio’s ben ik afkomstig, Blagoevgrad.</p>
      <p sl="bg">Mijn land was een van de acht grootste tabaksproducenten in Europa en wilde een jaar geleden de subsidies verlengen tot 2013, ondanks de afspraak dat de koppeling tussen de hoeveelheid toegewezen middelen en het productievolume tegen 2010 zou moeten stoppen. Telkens als wij tabaksproducenten spreken, stellen zij ons de vraag wat er nu met hen zal gebeuren.</p>
      <p sl="bg">Ik kan hun geen wonderen beloven, maar we werken samen met de regering aan maatregelen waardoor zij niet zonder mogelijkheden achterblijven na het verlies van hun voornaamste inkomstenbron. Collega’s, ik begrijp de argumenten die in de campagne tegen roken worden gebruikt. Ik wil u echter oproepen om in de strijd tegen het roken niet de tabaksteelt in Europa ten onder te laten gaan. Dit vraag ik u in een tijd van economische crisis opdat we behoedzaam en verstandig te werk zullen gaan.</p>
    </intervention>
    <intervention id="4-198" speaker_id="39714" name="Rareş-Lucian Niculescu" is_mep="True" mode="written">
      <p sl="ro">Ik ben het eens met alle redelijke maatregelen tegen het roken en ter bescherming van niet-rokers, en daarom heb ik voor deze ontwerpresolutie gestemd. Ik moet echter enige twijfel uitspreken over het effect dat maatregelen tegen verbouwers van tabak zouden hebben. Roemenië heeft op dit moment 1 600 hectare tabaksplantages met een jaarlijkse productie van ongeveer 3 000 ton. Dit is echter een kleine hoeveelheid vergeleken met de behoefte van de Roemeense tabakverwerkende industrie, die naar schatting 30 000 ton bedraagt.</p>
      <p sl="ro">Het verschil in kwantiteit van ongeveer 27 000 ton wordt gecompenseerd door import, met name uit Afrika en Azië. Als wij de tabaksproductie in lidstaten ontmoedigen zullen we slechts de import uit derde landen stimuleren, ten nadele van Europese producenten.</p>
    </intervention>
    <intervention id="4-199" speaker_id="4253" name="Frédérique Ries" is_mep="True" mode="written">
      <p sl="fr">De ontwerpresolutie die voor ons ligt, is slagvaardig en ambitieus. Maar ik ben verbijsterd over de stem die een meerderheid van mijn collega’s, met name de christendemocraten, heeft uitgebracht. Zij hebben als gevolg van de intensieve lobby door de betrokken pressie- en belangengroepen, paragraaf 13 verworpen.</p>
      <p sl="fr">Zij zijn dus van mening dat Europa niet thuishoort in dit debat en geen toegevoegde waarde biedt als het erom gaat de Europese burgers een gezonde omgeving te garanderen in alle openbare ruimtes, op de werkplek en in het openbaar vervoer. Met andere woorden, zij hebben er geen problemen mee dat er hierdoor discriminatie onder de werknemers in Europa ontstaat. Om een voorbeeld te geven, in Ierland zullen mensen dankzij een nationale wet straks goed beschermd zijn, maar we kunnen ons afvragen of ook de mensen in Griekenland of Tsjechië deze kans op een dag krijgen, of althans dat recht.</p>
      <p sl="fr">Nog een bewijs van dat ze zijn gehersenspoeld door de pressiegroepen, is dat ze eveneens paragraaf 9 hebben verworpen, waarin alleen een van de hervormingen van het gemeenschappelijk landbouwbeleid is opgenomen waarover al eerder een besluit is genomen, namelijk dat uiterlijk in 2010 de rechtstreekse subsidie aan de tabaksteelt wordt beëindigd.</p>
    </intervention>
    <intervention id="4-200" speaker_id="97308" name="Vilja Savisaar" is_mep="True" mode="written">
      <p sl="et">Het voorstel in de ontwerpresolutie over rookvrije ruimtes betekent een grote verandering als er een rookverbod wordt opgelegd in de pan-Europese instellingen en openbare ruimten. Het doel van de ontwerpresolutie was om de Commissie de benodigde wetgeving te laten voorbereiden, die in 2001 in werking zou treden. Hoewel vele afgevaardigden, waaronder ikzelf, voor een verbod op roken in openbare ruimten (met name werkplekken) hebben gestemd, nam de Fractie van de Europese Volkspartij een tegengesteld standpunt in. De meerderheid van het Parlement heeft geen enkele aandacht geschonken aan de bescherming van de Europese burger en in het bijzonder de burgers die zelf niet roken, maar wel meeroken in openbare ruimten en zodoende zelf gezondheidsproblemen oplopen. Ik hoop dat dit onderwerp niet vergeten zal worden, maar weer hoog op de huidige agenda zal worden geplaatst, aangezien veel lidstaten tot nu toe nog geen verbod hebben ingevoerd op het roken in openbare ruimten, hoewel zij daarvoor wel de kans hadden.</p>
    </intervention>
    <intervention id="4-201" speaker_id="29579" name="Marc Tarabella" is_mep="True" mode="written">
      <p sl="fr">Ik deel de zorg, middels deze ontwerpresolutie, door te gaan met de strijd tegen het passief meeroken door niet-rokers. Maar sommigen maken misbruik van de situatie door er een bepaling in te voegen over de subsidie aan tabaksproducenten. Ik ben zelf voorstander van de steun aan deze vakmensen die dreigen te verdwijnen. U moet weten dat sigaretten voor minder dan 10 procent uit tabak bestaan; zijn er net zoveel vragen gesteld over de overige 90 procent toevoegingen en de schadelijkheid daarvan?</p>
    </intervention>
    <intervention id="4-203" speaker_id="28114" name="Liam Aylward" is_mep="True" mode="written">
      <p sl="en">Gezien het feit dat ieder jaar veertig miljoen mensen sterven als gevolg van honger of armoede, waaronder iedere zes seconden een kind, en dat de wereldwijde voedselcrisis een van de grootste bedreigingen vormt voor vrede en veiligheid in de wereld, heb ik voor deze ontwerpresolutie gestemd, die op een goed moment komt. De ontwerpresolutie doet een beroep op de Commissie om een volledige evaluatie uit te voeren van het beleid en de programma's van de Europese Unie op het gebied van landbouw, ontwikkeling en handel, om een coherente, op duurzaam beleid gebaseerde aanpak van de mondiale voedselzekerheid te waarborgen. Aangezien in de ontwerpresolutie wordt gesteld dat iedereen recht heeft op veilig en voedzaam voedsel, moet de Europese Unie ervoor zorgen dat dit beleid kan leiden tot duurzame voedselzekerheid.</p>
    </intervention>
    <intervention id="4-204" speaker_id="photo_generic" name="Ole Christensen, Dan Jørgensen, Christel Schaldemose en Britta Thomsen" is_mep="True" mode="written">
      <p sl="da">Wij Deense sociaal-democraten zijn voorstanders van een uitfasering van de EU-landbouwsteun. Vandaag hebben wij onze steun gegeven aan de ontwerpresolutie over de "FAO-Top over voedselzekerheid" – een ontwerpresolutie die gericht is op de grote uitdagingen waar we mee te maken hebben bij het uitbannen van honger en het verbeteren van de mogelijkheden voor ontwikkelingslanden in de toekomst – maar wij nemen met grote stelligheid afstand van de verheerlijkende uitspraken over het landbouwbeleid in de ontwerpresolutie, bijvoorbeeld in de paragrafen 3, 4 en 14.</p>
    </intervention>
    <intervention id="4-996" speaker_id="photo_generic" name="Carl Bildt, Christofer Fjellner, Gunnar Hökmark en Anna Ibrisagic" is_mep="True" mode="written">
      <p sl="sv">De Zweedse conservatieven hebben vandaag tegen de ontwerpresolutie (B7-0168/2009) over de FAO-Top over voedselzekerheid gestemd. Wij zijn bezorgd over de honger in de wereld en zijn van mening dat aandacht voor voedselzekerheid belangrijk is. In tegenstelling tot de ontwerpresolutie zijn wij, Zweedse conservatieven, echter van mening dat het gemeenschappelijk landbouwbeleid (GLB) veeleer een deel van het probleem is dan de oplossing en dat het hervormd moet worden.</p>
    </intervention>
    <intervention id="4-205" speaker_id="photo_generic" name="Lena Ek, Marit Paulsen, Olle Schmidt en Cecilia Wikström" is_mep="True" mode="written">
      <p sl="sv">Er doet zich momenteel een merkwaardige situatie voor in de wereld: één miljard mensen lijdt aan obesitas en tezelfdertijd lijdt één miljard mensen honger. De toestand is catastrofaal en vergt effectieve maatregelen, met name van de kant van de rijke Europese Unie. We geloven echter niet dat het gemeenschappelijk landbouwbeleid van de EU in zijn huidige vorm de oplossing is. Ons landbouwbeleid is in het verleden succesvol geweest, maar het maakt geen deel uit van de toekomst. Aangezien deze ontwerpresolutie zich echter kant tegen een herziening van het huidige Europese stelsel voor landbouwsubsidies (wat het klimaat, de armen in de wereld en de Europese landbouwers ten goede zou kunnen komen), zagen we geen andere mogelijkheid dan ons van stemming te onthouden.</p>
    </intervention>
    <intervention id="4-206" speaker_id="28310" name="Edite Estrela" is_mep="True" mode="written">
      <p sl="pt">Ik heb voor de gezamenlijke ontwerpresolutie over de FAO-Wereldtop over voedselzekerheid – Uitroeiing van honger op aarde - gestemd. Ik geloof namelijk dat we snel maatregelen moeten nemen om een einde te maken aan deze gesel, die een zesde van de wereldbevolking treft. Klimaatverandering zal gevolgen hebben voor de landbouw, vooral omdat de productie door watergebrek zal afnemen, zeker in de landen waar men nu al met dit probleem worstelt. We moeten daarom een samenhangend landbouwbeleid ontwikkelen dat het klimaat in bescherming neemt en honger bestrijdt.</p>
    </intervention>
    <intervention id="4-207" speaker_id="4265" name="Göran Färm" is_mep="True" mode="written">
      <p sl="sv">Wij, Zweedse sociaaldemocraten, hebben er vandaag voor gekozen om voor de ontwerpresolutie over de FAO-Top over voedselzekerheid te stemmen. Meer dan één miljard mensen worden momenteel getroffen door hongersnood. Extreme prijsschommelingen en een dramatische stijging van de voedselprijzen op de wereldmarkt hebben ook een mondiale voedselcrisis veroorzaakt, waardoor de armen in de wereld het moeilijker hebben om aan voedsel te geraken.</p>
      <p sl="sv">Wij willen er echter op wijzen dat we het standpunt van het Parlement niet delen dat we niet in marktondersteuningsmaatregelen en subsidies voor landbouwers in het kader van het gemeenschappelijk landbouwbeleid van de EU zouden mogen snoeien. Wij geloven niet dat die ondersteuningsmaatregelen en subsidies op lange termijn bijdragen tot meer voedselzekerheid in de ontwikkelingslanden – die maatregelen sorteren integendeel het tegenovergestelde effect. Gesubsidieerd, goedkoop Europees voedsel wordt naar de ontwikkelingslanden uitgevoerd en verdringt daar, door zijn concurrerende prijzen, de voedselproductie van de ontwikkelingslanden zelf van de markt, waardoor die landen de kans wordt ontzegd om op lange termijn meer zelfvoorzienend te worden.</p>
    </intervention>
    <intervention id="4-208" speaker_id="96977" name="Diogo Feio" is_mep="True" mode="written">
      <p sl="pt">Niemand kan onverschillig blijven ten aanzien van dit probleem, zeker niet als we beseffen dat elk jaar 40 miljoen mensen van honger omkomen en er elke zes seconden een kind sterft aan de gevolgen van ondervoeding.</p>
      <p sl="pt">De Europese Unie is de belangrijkste donor van ontwikkelings- en humanitaire hulp, maar slechts een klein deel van deze hulp komt bij de landbouw terecht, terwijl die sector nu juist moet voorzien in de behoeften van duizenden mensen die thans aan ondervoeding lijden. Daarom dient de Europese Unie haar ontwikkelingshulpbeleid snel te herzien en een grotere prioriteit te verlenen aan de ondersteuning van de landbouwsector in de zich ontwikkelende landen. Deze sector verschaft 70 procent van de werkzame bevolking een inkomen.</p>
      <p sl="pt">Intern moeten we het gemeenschappelijk landbouwbeleid aanpassen aan de crisis die we nu doormaken (met hogere productiekosten voor de Europese landbouwers), en wel door af te zien van de ontmanteling van de marktondersteuningsmaatregelen en/of het terugdringen van de landbouwsubsidies. We moeten kleine en middelgrote bedrijven steunen en hun toegang tot krediet verbeteren, zodat ze hun productieniveau ondanks de stijgende materiaalkosten toch kunnen handhaven.</p>
    </intervention>
    <intervention id="4-209" speaker_id="96706" name="João Ferreira" is_mep="True" mode="written">
      <p sl="pt">We zijn het niet met alle punten van deze ontwerpresolutie eens, maar hebben toch besloten haar te steunen, aangezien ze wijst op het belang van principes die wij bij het bestrijden van de honger in de wereld essentieel vinden. Belangrijk is vooral:</p>
      <p sl="pt">dat we benadrukken dat “de strijd tegen honger gebaseerd moet zijn op de erkenning van het recht op autonome voedselvoorziening”;</p>
      <p sl="pt">dat “het recht van de inheemse bevolking in elk land wordt erkend om de landbouwgrond en andere natuurlijke hulpbronnen die voor hun voedselzekerheid van vitaal belang zijn, te controleren”.</p>
      <p sl="pt">De ontwerpresolutie wijst verder op het belang van landbouw bij het bestrijden van honger en benadrukt dat landbouwers een eerlijke beloning dienen te ontvangen. Het is echter maar de vraag of dit Parlement zich later zal houden aan wat het hier vandaag heeft goedgekeurd. Het gebeurt maar al te vaak dat het Parlement goede ideeën ontwikkelt, maar dan later, als het erom gaat die ideeën in de praktijk te brengen, op zijn woorden terugkomt en wetgeving aanvaardt die in strijd met die ideeën is.</p>
      <p sl="pt">Het gemeenschappelijk landbouwbeleid heeft aansluitend op de liberalisering van de internationale landbouwmarkten door de Wereldhandelsorganisatie een aantal hervormingen ondergaan die uitsluitend tegemoet kwamen aan de belangen van de grote landbouw- en voedingsmiddelenbedrijven, en zo de mondiale landbouwsector hebben verarmd. De landbouwproductie moet eerst en vooral worden gebruikt om mensen te voeden, en niet om exportmonopolies te spekken.</p>
    </intervention>
    <intervention id="4-210" speaker_id="photo_generic" name="Anne E. Jensen en Jens Rohde" is_mep="True" mode="written">
      <p sl="da">De leden van het Europees Parlement die tot de Deense liberale partij Venstre behoren, hebben voor de ontwerpresolutie over voedselzekerheid gestemd, omdat wij willen benadrukken hoe belangrijk het is dat de EU op mondiaal niveau verantwoordelijkheid neemt in de strijd tegen honger en armoede. Wij nemen echter afstand van paragraaf 9, waarin vraagtekens worden gezet bij de voortzetting van de liberalisering van het landbouwbeleid. Venstre is voorstander van een geleidelijke afschaffing van de landbouwsteun en van gemeenschappelijke regels die gelijke mededinging voor de Europese landbouwers waarborgen.</p>
    </intervention>
    <intervention id="4-211" speaker_id="96882" name="Elisabeth Köstinger" is_mep="True" mode="written">
      <p sl="de">Voedselzekerheid voor de lange termijn is een van de belangrijkste uitdagingen voor het gemeenschappelijk landbouwbeleid. Juist tegen de achtergrond van de voedselschaarste moet nadrukkelijk worden gewezen op het belang van een sterk GLB dat ook in de toekomst een sleutelrol moet spelen bij de aanpak van de mondiale uitdagingen. Daarom zijn voor het GLB ook toereikende financiële middelen voor de lange termijn nodig. Het GLB vormt een belangrijk element van het EU-levensmiddelen- en voedselzekerheidsbeleid en na 2013 zal het een aanzienlijke rol in het ontwikkelingsbeleid en ook in het buitenlandse voedselzekerheidsbeleid spelen.</p>
      <p sl="de">Daarbij hebben probleemloos functionerende ecosystemen, vruchtbare grond, stabiele waterbronnen en een verdere diversificatie van de landbouweconomie de hoogste prioriteit. Internationale samenwerking en solidariteit, alsmede evenwichtige handelsovereenkomsten, die de voedselzekerheid niet in gevaar brengen maar juist bevorderen, vormen een essentieel onderdeel van de mondiale voedselzekerheid. Hieraan kan een sterk GLB een belangrijke bijdrage leveren. Netto voedselimporterende landen worden het zwaarst getroffen door stijgende voedselprijzen en tegelijkertijd zijn veel van deze landen wereldwijd het minst ontwikkeld. De EU moet maatregelen nemen om dit tegen te gaan.</p>
    </intervention>
    <intervention id="4-212" speaker_id="96978" name="Nuno Melo" is_mep="True" mode="written">
      <p sl="pt">Honger is een gesel waarvan steeds meer mensen het slachtoffer worden. De EU is een ruimte van solidariteit, en daarom moeten wij een leidersrol vervullen bij de bestrijding van dit voortdurend groter wordende probleem. De wereldvoedselcrisis is een van de ernstigste bedreigingen van de wereldvrede, en dat betekent dat al het internationale en communautaire beleid ten aanzien van de voedselveiligheid extra aandacht behoeft.</p>
    </intervention>
    <intervention id="4-213" speaker_id="28584" name="Georgios Toussas" is_mep="True" mode="written">
      <p sl="el">De auteurs van de ontwerpresolutie zijn weliswaar gedwongen het probleem van de honger uit de doeken te doen, en meer algemeen gewag te maken van de tijdens de Topconferentie van de Voedsel- en Landbouworganisatie van de Verenigde Naties (FAO) besproken problemen, maar zij verhullen de fundamentele oorzaak ervan, namelijk het kapitalistisch uitbuitingssysteem en de trouw door de EU gevolgde strategie om de winst voor het kapitaal te verzekeren. Door de multinationale voedselproductie en –distributie worden de landbouwers van hun grond verjaagd en wordt het grondbezit geconcentreerd. Daarmee wordt de arme en kleine boeren een harde klap toegediend. Voor de werknemers en de volksklassen wordt het zelfs in de ontwikkelde kapitalistische landen steeds moeilijker om gezond en veilig voedsel te bemachtigen, terwijl de voedselmultinationals enorme winsten vergaren en grote stukken grond kopen, eerst en vooral in Afrika, omdat zij ervan uitgaan dat de voedselproductie tot 2050 moet worden verdubbeld. De EU heeft het voortouw in de liberalisatie en privatisering van alle voedselproductiefactoren: water, energie, vervoer, technologie en legt deze ook op aan de derde landen via de WTO en via bilaterale overeenkomsten.</p>
      <p sl="el">Het GLB is de steunpilaar voor het beleid waarmee de kleine en middelgrote boeren worden ontworteld en de monopolies en hun winsten worden ondersteund. De boeren en werknemers verzetten zich tegen dit beleid. Zij strijden voor de omverwerping van dit uitbuitingssysteem en voor de waarborging van voldoende gezonde en veilige voeding voor heel de bevolking.</p>
    </intervention>
  </section>
  <section id="creitem19" title="10. Rectificaties stemgedrag/voorgenomen stemgedrag: zie notulen"/>
  <section id="creitem20" title="11. Goedkeuring van de notulen van de vorige vergadering: zie notulen"/>
  <section id="creitem21" title="12. Debatten over gevallen van schending van de mensenrechten, de democratie en de rechtsstaat(debat)"/>
  <section id="creitem22" title="12.1. Nicaragua">
    <intervention id="4-220" speaker_id="23707" name="De Voorzitter" is_mep="True" mode="spoken">
      <p sl="nl">Aan de orde zijn de drie ontwerpresoluties over Nicaragua .</p>
    </intervention>
    <intervention id="4-221" speaker_id="28299" name="Bogusław Sonik" is_mep="True" mode="spoken">
      <p sl="pl">auteur. – Mijnheer de Voorzitter, het beleid van de huidige president van Nicaragua, Daniel Ortega, bewijst de blijvende geldigheid van de oude communistische grondregel: “Als we de macht eenmaal hebben, geven we die nooit meer uit handen.” In de jaren tachtig konden de Sandinisten geen gewapende dictatuur handhaven en werden ze door de internationale opinie gedwongen democratische spelregels te accepteren.</p>
      <p sl="pl">Ortega werd tot president gekozen bij de verkiezingen van 2006. De Sandinisten waren weer aan de macht. Vanaf het allereerste begin maakte hij gebruik van de beproefde methoden van intimidatie en eliminatie, onder allerlei pseudojuridische voorwendselen, van elke vorm van politieke concurrentie. Het Sandinistische apparaat begon het staatsapparaat te dupliceren, naar het voorbeeld van de Cubaanse Comités ter verdediging van de revolutie. In december 2008 vroeg het Europees Parlement aandacht voor de intimidatiecampagne die werd gevoerd door de staatsautoriteiten, partijen en mensen die verbonden waren met de Sandinisten tegen mensenrechtenorganisaties en hun leden, journalisten en vertegenwoordigers van de media. Amnesty International schreef over het geweld dat volgde op de lokale verkiezingen. Het aantal aanvallen op en mishandelingen van journalisten verveelvoudigde.</p>
      <p sl="pl">Nu probeert Ortega, door het Hooggerechtshof te manipuleren, wijzigingen aan te brengen in de grondwet om zijn herverkiezing mogelijk te maken. De volgende stap zal zeer waarschijnlijk zijn dat hij zich laat uitroepen tot president voor het leven, want Fidel Castro is het voorbeeld voor de populisten van Managua en Caracas en er zijn nooit vrije verkiezingen geweest onder Castro.</p>
      <p sl="pl">Ik roep de Europese Commissie op conclusies te trekken uit deze situatie en na te gaan of het, in een situatie van schending van de internationale mensenrechtennormen, niet nodig is de bestaande samenwerkingsovereenkomsten met dit land te heroverwegen, zodat de mensenrechtenclausules niet slechts lege woorden blijken te zijn.</p>
    </intervention>
    <intervention id="4-222" speaker_id="23788" name="Adam Bielan" is_mep="True" mode="spoken">
      <p sl="pl">auteur. – Mijnheer de Voorzitter, afgelopen zaterdag hebben, in reactie op een oproep van politici uit de oppositie, tienduizenden Nicaraguaanse burgers gedemonstreerd tegen het beleid van president Daniel Ortega, een beleid dat rechtstreeks leidt tot de invoering van een dictatuur in Nicaragua.</p>
      <p sl="pl">Ik wil u eraan herinneren dat het Hooggerechtshof op 19 oktober heeft besloten de constitutionele hindernissen die het president Ortega onmogelijk maakten zich verkiesbaar te stellen voor een volgende termijn weg te nemen. Deze wijziging is op zichzelf natuurlijk geen schande, want in veel Europese landen bestaat een dergelijke wet ook niet, maar wat wel schandalig is, is de manier waarop het besluit is genomen. Zoals we allemaal weten, heeft president Ortega geen tweederdemeerderheid in het parlement en daarom moest hij de grondwet overtreden om het verbod op zijn herverkiezing weg te nemen. Als wij Daniel Ortega toestaan zich in 2011 opnieuw verkiesbaar te stellen als president, kan dat leiden tot een situatie waarin Nicaragua een echte dictatuur wordt.</p>
      <p sl="pl">Ik wil daarom de Europese Commissie verzoeken aandacht te vragen voor dit probleem tijdens verdere onderhandelingen over de associatieovereenkomst tussen de EU en Midden-Amerika en elk mogelijk middel te gebruiken om te voorkomen dat president Ortega op de ingeslagen weg doorgaat.</p>
    </intervention>
    <intervention id="4-223" speaker_id="96937" name="Johannes Cornelis van Baalen" is_mep="True" mode="spoken">
      <p sl="en">auteur. – Mijnheer de Voorzitter, ik ben erg dankbaar voor de steun in dit Parlement voor de delegatie van Liberal International, die onder mijn leiding naar Managua is geweest. We kwamen met vreedzame bedoelingen op uitnodiging van een parlementaire meerderheid om te spreken over de grondwet, de verkiezingen, de verkiezingscampagne, mensenrechten en burgerlijke vrijheden. We werden vervloekt, uitgemaakt voor piraten en dat soort dingen. We werden bedreigd met uitwijzing, bedreigd met de beschuldiging persona non grata te zijn, en er werd gezegd dat we een golpe , een staatsgreep, aan het organiseren waren.</p>
      <p sl="en">Nog erger echter is dat ze mijn land vervloekten en dat ze hun eigen volk onderdrukken. Ik vind dat de Europese Unie in de gaten moet houden wat er in Nicaragua gebeurt, waarnemers moet sturen naar de verkiezingen in 2011 en de democratische oppositie moet steunen. Ik hoop ook dat we hetzelfde zullen doen en objectief zullen zijn met betrekking tot het resultaat van de verkiezingen in Honduras. Laten we afwachten of de verkiezingen van zondag vrij en eerlijk verlopen en vervolgens een besluit nemen. Als we het resultaat van de verkiezingen erkennen, zou dat een einde kunnen maken aan de constitutionele crisis in dat land.</p>
    </intervention>
    <intervention id="4-224" speaker_id="28424" name="Tunne Kelam" is_mep="True" mode="spoken">
      <p sl="en">namens de PPE-Fractie. – Mijnheer de Voorzitter, er is momenteel een alarmerende trend gaande in Latijns-Amerika om populistische regimes te versterken door het mandaat van zittende presidenten te verlengen, bij voorkeur tot in de eeuwigheid. Zo bleef Hitler aan de macht. Lenins manier was onverschilligheid, maar de resultaten waren gelijk.</p>
      <p sl="en">Deze presidenten met uitgebreide bevoegdheden zijn niet in staat geweest of bereid geweest om de levenskwaliteit van hun onderdanen te verbeteren. Cuba is een kwalijk en pijnlijk voorbeeld van hoe levens van gewone mensen gedurende tientallen jaren zijn beschadigd en vergald. We kunnen Nicaragua zien als een waarschuwing dat dergelijke heersers niet veranderen. Ze komen opnieuw aan de macht en maken er direct weer misbruik van.</p>
      <p sl="en">Het is daarom nu onze taak om deze schendingen van de Nicaraguaanse grondwet streng te veroordelen en deze kwestie te koppelen aan een veel doeltreffender toezicht op het gebruik van geld dat Nicaragua krijgt voor ontwikkeling. Het is zeer teleurstellend dat de Organisatie van Amerikaanse Staten niet heeft gereageerd op deze flagrante schendingen van de grondwet door een van haar lidstaten.</p>
    </intervention>
    <intervention id="4-225" speaker_id="22097" name="Véronique De Keyser" is_mep="True" mode="spoken">
      <p sl="fr">namens de S&amp;D-Fractie . – Mijnheer de Voorzitter, ik ben blij te zien dat de heer Van Baalen weer veilig teruggekeerd is in Europa en dat hij pas werd uitgezet toen hij al in het vliegtuig zat.</p>
      <p sl="fr">Een kleine opmerking van mijn zijde en nu over naar serieuze zaken. Ik wilde namens mijn fractie zeggen dat wij dit spelletje niet meespelen. De Fractie van de Europese Volkspartij (Christendemocraten) heeft ons een urgent debat over Oeganda inzake de wetten tegen homoseksuelen geweigerd en vervolgens een urgent debat over Iran inzake de executies die daar plaatsvinden, en nu willen zij dat wij meedoen aan het spelletje voor of tegen Ortega, met de demonstraties die daar worden gehouden.</p>
      <p sl="fr">Nou ik dacht het niet, nee! Ik denk dat de urgente debatten die hier worden gehouden en die zijn bedoeld om personen die in moeilijkheden verkeren of lastige situaties te steunen, niet gebruikt moeten worden voor de eigen politieke belangen van onze Parlementsleden. Mijn fractie heeft dus niet alleen besloten om deze ontwerpresolutie niet te ondertekenen, maar ook om niet te stemmen en zich uit te spreken tegen hetgeen hier gebeurt. Het brengt het Europees Parlement in diskrediet.</p>
    </intervention>
    <intervention id="4-226" speaker_id="28409" name="Raül Romeva i Rueda" is_mep="True" mode="spoken">
      <p sl="es">namens de Verts/ALE-Fractie. – Mijnheer de Voorzitter, in het verlengde hiervan denk ik dat het niet alleen triest maar ook zonder meer beschamend is dat een belangrijke vergadering als deze, voor de behandeling van dringende zaken, zo gemanipuleerd wordt als nu gebeurt, en daarom verbaast het me niet alleen dat dit onderwerp, Nicaragua, hier vandaag op de agenda staat, maar ook dat in andere gevallen, waarin veel ernstiger kwesties hadden moeten worden behandeld, dat niet gebeurd is. Vandaag komt daar nog eens bij dat andere kwesties die op de agenda stonden juist geschrapt zijn omdat dit punt is opgenomen, wat vanuit inhoudelijk oogpunt van de beraadslagingen volgens de urgentieprocedure volstrekt ongepast is.</p>
      <p sl="es">Zo hadden we het bijvoorbeeld kunnen en moeten hebben over de Westelijke Sahara. We hadden het moeten hebben over de situatie waarin mensen als Aminatou Haidar op dit ogenblik verkeren, die beroofd is van zijn belangrijkste grondrechten welke nu op flagrante wijze geschonden worden, of over de situatie van de vele, vele mensen die in vluchtelingenkampen zitten, of over de bezette gebieden in Marokko, juist in een context waarin een duidelijk standpunt vereist is.</p>
      <p sl="es">Over al deze punten hadden we vandaag kunnen beraadslagen, maar dat is niet gebeurd, omdat de Fractie van de Europese Volkspartij (Christendemocraten) ons laat discussiëren over een kwestie die naar mijn mening allerminst het belang heeft noch de aandacht verdient die aan de onderwerpen in dit soort vergaderingen moet worden toegekend.</p>
    </intervention>
    <intervention id="4-227" speaker_id="4466" name="Ilda Figueiredo" is_mep="True" mode="spoken">
      <p sl="pt">namens de GUE/NGL-Fractie. – Mijnheer de Voorzitter, dit is een volkomen misplaatst debat over iets dat niet urgent is. Het kan de geloofwaardigheid van het Europees Parlement alleen maar schaden.</p>
      <p sl="pt">Wat wel urgent zou zijn, is een debat over de ramp die begin november in El Salvador is veroorzaakt door Orkaan Ida. Meer dan tweehonderd mensen zijn daar toen omgekomen – of zijn vermist – , en veel infrastructuur en essentiële installaties – vooral op het gebied van gezondheidszorg, onderwijs, watervoorziening en riolering – zijn vernietigd, waardoor de armoede in het land des te schrijnender is geworden.</p>
      <p sl="pt">Wat wel urgent zou zijn geweest, is een debat over het beschikbaar stellen van buitengewone fondsen en het doorsturen van andere EU-middelen naar het getroffen gebied, het opstellen van een plan voor de wederopbouw en het terugdringen van risico’s en steun voor het volk van El Salvador.</p>
      <p sl="pt">Wat wel urgent zou zijn geweest, is een veroordeling, door dit Parlement, van de militaire staatsgreep in Honduras, met een oproep tot het wederom installeren van de door de Hondurese bevolking gekozen president Zelaya.</p>
      <p sl="pt">Wat wel urgent zou zijn geweest, is het eisen van respect voor de grondrechten voor de bevolking van de Westelijke Sahara.</p>
      <p sl="pt">Helaas was dat allemaal vanwege verzet van de zijde van de Fractie van de Europese Volkspartij (Christendemocraten) niet mogelijk. Zoals mijn collega’s al hebben aangegeven weigeren wij mee te werken aan dit misplaatste urgentiedebat, een debat dat het Europees Parlement te schande maakt.</p>
    </intervention>
    <intervention id="4-228" speaker_id="96769" name="Jürgen Klute" is_mep="True" mode="spoken">
      <p sl="de">Mijnheer de Voorzitter, ik ben het principieel eens met de vorige sprekers. Ik wil er tevens aan herinneren dat de Colombiaanse president ook probeert om zijn regeringsperiode, in strijd met het vigerende recht in Colombia, te verlengen. Dan zou daar op zijn minst ook iets van moeten worden gezegd.</p>
      <p sl="de">Ik wil er echter vooral op wijzen dat de Friedrich-Naumann-Stichting in de Bondsrepubliek, een stichting die banden heeft met de FDP, was betrokken bij de staatsgreep in Honduras. Daar is in Duitsland tenminste een debat over gevoerd. Studenten met een beurs van deze stichting hebben zich in een open brief van dit beleid van de stichting gedistantieerd. We moeten niet vergeten dat de heer Van Baalen voorzitter van de Liberale Internationale is, en op de website van de Friedrich-Naumann-Stichting is te lezen dat hij met militairen in Nicaragua over de mogelijkheden van een staatsgreep heeft gesproken. Dat een land als Nicaragua onder die omstandigheden – dit is niet weersproken – ertoe overgaat om een dergelijke politicus het land uit te wijzen, acht ik billijk. Men moet eerlijkheidshalve zeggen dat dit bij ons niet anders zou zijn.</p>
      <p sl="de">Wat hier gebeurt, is niets anders dan een doorzichtige poging om de landen, staten en regeringen in Zuid-Amerika die een socialer beleid proberen te voeren, in diskrediet te brengen en aan de schandpaal te nagelen. Ik wil namens de Confederale Fractie Europees Unitair Links/Noords Groen Links nog eens heel duidelijk zeggen dat wij dit niet kunnen steunen.</p>
    </intervention>
    <intervention id="4-229" speaker_id="28474" name="Ioannis Kasoulides" is_mep="True" mode="spoken">
      <p sl="en">Mijnheer de Voorzitter, ik begrijp de reacties niet van onze gewaardeerde collega's aan mijn rechterkant in deze vergaderzaal over de keuze van de onderwerpen waarover we vandaag debatteren.</p>
      <p sl="en">Ik begrijp niet waarom het niet dringend is om te discussiëren over de behandeling van een van onze leden van het Parlement die een bezoek heeft gebracht aan een land in zijn functie van voorzitter van de Liberale Internationale. Ik begrijp niet waarom we niet over deze kwestie kunnen spreken alsmede over deze nieuwe tendens in Latijns-Amerika om te proberen de grondwet van een land naar willekeur te wijzigen en te breken met een traditie die altijd heeft bestaan, dat een staatshoofd in zo'n land een of twee termijnen in functie bleef.</p>
      <p sl="en">Onze gewaardeerde vrienden hier hebben inmiddels over vier andere onderwerpen gesproken en ik zou graag willen weten wanneer we de onderhavige kwestie gaan bespreken, gezien het feit dat er slechts drie onderwerpen op de agenda staan.</p>
      <a text="(Spreker wordt door de Voorzitter onderbroken)"/>
    </intervention>
    <intervention id="4-230" speaker_id="28279" name="Justas Vincas Paleckis" is_mep="True" mode="spoken">
      <p sl="lt">Ik sta volledig achter het standpunt van mijn fractie dat deze zaak niet op de agenda zou moeten staan, aangezien er wereldwijd problemen met een veel grotere relevantie en urgentie zijn. Als we willen spreken over Nicaragua, moeten we er eerst bij stil staan dat het een land is met de grootste schuld wereldwijd en dat het behoort tot de armste landen van Zuid-Amerika. Het communistische experiment bleek niet het antwoord en het neoliberale experiment evenmin. Het is een land dat te veel inmenging heeft gekend door de supermachten Amerika en de Sovjet-Unie, en daarom dreigt er continu een burgeroorlog in het land uit te breken. Het is begrijpelijk dat er hardhandig wordt opgetreden en dit moet worden veroordeeld. Dergelijke situaties hebben we echter ook in Europa. Laten we ons daarom richten op veel belangrijker zaken.</p>
    </intervention>
    <intervention id="4-231" speaker_id="96870" name="Gesine Meissner" is_mep="True" mode="spoken">
      <p sl="de">Mijnheer de Voorzitter, er zijn hier al verschillende dingen over gezegd. Er is bijvoorbeeld gezegd dat het onderwerp niet goed is, omdat er dringendere onderwerpen in de wereld zijn, waarbij sprake is van een ernstigere schending van mensenrechten. Dat kan wel zo zijn, maar ik denk dat wij als Europeanen die erop letten dat waarden als mensenrechten en vrijheden – bijvoorbeeld ook de persvrijheid – overal worden gerespecteerd, deze vrijheid in ieder geval moeten verdedigen wanneer we merken dat ze ergens in gevaar is.</p>
      <p sl="de">Er is bijvoorbeeld ook gezegd dat de Friedrich- Naumann-Stichting betrokken is geweest bij een staatsgreep. Als lid van de FDP wil ik dat hier met klem ontkennen. Dat zijn geruchten die in de wereld komen en nergens op gebaseerd zijn.</p>
      <p sl="de">Dan wil ik een derde punt aansnijden. Er is gezegd dat de heer Van Baalen ervan is beschuldigd dat hij over een staatsgreep heeft gesproken, en dat hij daarom het land zou zijn uitgewezen. Wanneer men niet openlijk over allerlei onderwerpen kan discussiëren – dat behoort bij ons tot de persvrijheid, tot de vrijheid van meningsuiting, vrijheden die wij hebben en waar wij veel waarde aan hechten – kan dan alleen het feit dat er over wat voor onderwerp dan ook in het openbaar wordt gediscussieerd werkelijk al een reden zijn om iemand uit te wijzen? Dat is een totaal verkeerde benadering.</p>
    </intervention>
    <intervention id="4-232" speaker_id="4521" name="Charles Tannock" is_mep="True" mode="spoken">
      <p sl="en">Mijnheer de Voorzitter, Nicaragua blijft een van de armste landen van de Amerikaanse continenten. Het feit dat president Daniel Ortega er niet in is geslaagd om de situatie in zijn land te verbeteren, ondanks talloze op socialistische utopieën gebaseerde beloftes bij zijn aantreden, zou kunnen betekenen dat Nicaragua nu toe is aan een verandering van leiderschap.</p>
      <p sl="en">De grondwet van het land staat staatshoofden slechts één ambtstermijn toe, wat een verstandig beleid kan zijn in een regio waar instabiliteit op de loer ligt, maar Ortega laat opnieuw zijn minachting zien voor de parlementaire democratie en het recht door misbruik te maken van de bevoegdheden van het Hooggerechtshof.</p>
      <p sl="en">In dat opzicht is hij niet anders dan zijn linkse collega Hugo Chávez van Venezuela. Beiden hebben naam gemaakt met het aan de kaak stellen van caudillos , maar nu worden ze zelf linkse caudillos en vormen daarmee een serieuze bedreiging voor de democratische stabiliteit in de regio, met name gezien de chaos in het nabijgelegen Honduras. Daniel Ortega heeft zijn volk en zijn land vele malen in de steek gelaten. Als we echt in democratie en vrijheid geloven, dan kunnen we de benarde situatie van de burgers van Nicaragua niet negeren.</p>
    </intervention>
    <intervention id="4-233" speaker_id="96739" name="Reinhard Bütikofer" is_mep="True" mode="spoken">
      <p sl="de">Mijnheer de Voorzitter, dit enigszins moeizame debat heeft in elk geval tot één resultaat geleid. De collega van de Fractie Alliantie van Liberalen en Democraten voor Europa heeft zojuist indirect bevestigd dat de kwestie van een staatsgreep daadwerkelijk in deze gesprekken aan de orde is gekomen. Ze heeft dit verdedigd met het argument dat men over alles moet kunnen praten, ook over een staatsgreep. Dat is een opmerkelijk verhelderend resultaat van dit debat en daar ben ik dankbaar voor.</p>
    </intervention>
    <intervention id="4-234" speaker_id="photo_generic" name="Karel De Gucht" is_mep="True" mode="spoken">
      <p sl="en">lid van de Commissie . – Mijnheer de Voorzitter, geachte collega's, zoals u weet is de Europese Unie verwikkeld in een moeizame dialoog met dit land, die gericht is op het behouden van de democratie en het herstellen van het vertrouwen van de burgers in de democratische instellingen van het land.</p>
      <p sl="en">Tegelijkertijd probeert de Europese Unie een evenwicht te bewaren met onze reeds lang bestaande toezegging om de ontwikkeling en de stabiliteit te steunen van dit ontwikkelingsland en van de Centraal-Amerikaanse regio in het algemeen.</p>
      <p sl="en">Na de gemeentelijke verkiezingen van november 2008, die bezoedeld waren door aantijgingen van wijdverbreide fraude, is het vertrouwen van internationale donoren in de huidige regering tot een ongekend dieptepunt gedaald. Doordat fundamentele democratische beginselen, waaronder vrije en eerlijke verkiezingen, niet werden nageleefd, zijn de donorlanden hun samenwerkingsportefeuilles systematisch opnieuw gaan bekijken en zijn samenwerkingsactiviteiten in bepaalde gevallen bijgesteld of opgeschort totdat de omstandigheden verbeteren.</p>
      <p sl="en">Commissaris Ferrero-Waldner nam het besluit om alle betalingen van begrotingssteun aan Nicaragua op te schorten per 1 januari 2009. Dit besluit was voorafgegaan door een debat met de lidstaten in de Raad.</p>
      <p sl="en">In vervolg op talrijke contacten met de Nicaraguaanse autoriteiten, die geloofwaardige toezeggingen deden dat verbeterende maatregelen zouden worden genomen, heeft de Commissie begin oktober een eenmalige betaling van 10 miljoen euro gedaan aan de onderwijssector in het kader van het programma voor begrotingssteun. Dit bedrag vertegenwoordigt een klein deel van de middelen die zijn opgeschort, die neerkomen op nog eens 46 miljoen euro.</p>
      <p sl="en">Vorige week werd in de Ontwikkelingsraad kritiek geuit op het feit dat hier geen eerdere debatten over zijn gevoerd met de lidstaten. Zonder in detail te treden denk ik dat het belangrijk is dat we, wanneer we een dergelijk besluit nemen, een soort procedure hebben waarmee we tenminste proberen te waarborgen dat de Europese Commissie en de lidstaten dezelfde gedragslijn volgen ten aanzien van individuele staten. Als dat uiteindelijk niet mogelijk is, dan mag iedereen natuurlijk doen wat hij of zij noodzakelijk acht.</p>
      <p sl="en">De regering van Nicaragua heeft aangekondigd dat er bij de volgende regionale verkiezingen in 2010 en de algemene verkiezingen in 2011 nationale en internationale waarnemingsteams aanwezig zullen zijn. De regering heeft de Europese Unie al officieel uitgenodigd om een waarnemingsmissie uit te voeren. De regering heeft ook toegezegd om onder andere de registratie van burgerlijke gegevens en de kiezerslijsten te verbeteren met de steun van een project van de Europese Gemeenschappen en om volgend jaar geloofwaardige en professionele verkiezingsautoriteiten aan te stellen.</p>
      <p sl="en">Aan de andere kant werpen recente ontwikkelingen, zoals de uitspraak van het Hooggerechtshof, zeker een schaduw over de oprechtheid van de Nicaraguaanse regering om haar toezeggingen na te komen. De Europese Unie heeft bij een aantal gelegenheden, waarvan meest recentelijk op maandag 21 november door middel van een demarche van de lokale trojka, haar bezorgdheid over deze ontwikkeling geuit.</p>
      <p sl="en">Uiteindelijk zal de uitvoering van deze toezeggingen cruciaal zijn voor de geleidelijke hervatting van de programma's voor begrotingssteun. We blijven nauw samenwerken met de lidstaten en het Europees Parlement, zoals uit dit debat blijkt. Of het op het juiste moment komt of niet is uiteraard iets waar het Parlement zelf naar moet kijken.</p>
    </intervention>
    <intervention id="4-235" speaker_id="23707" name="De Voorzitter" is_mep="True" mode="spoken">
      <p sl="nl">Dit punt is afgehandeld.</p>
      <p sl="nl">De stemming vindt na afloop van het debat plaats.</p>
    </intervention>
  </section>
  <section id="creitem23" title="12.2. Laos en Vietnam">
    <intervention id="4-237" speaker_id="23707" name="De Voorzitter" is_mep="True" mode="spoken">
      <p sl="nl">Aan de orde zijn de vier ontwerpresoluties over Laos en Vietnam .</p>
    </intervention>
    <intervention id="4-238" speaker_id="22097" name="Véronique De Keyser" is_mep="True" mode="spoken">
      <p sl="fr">auteur . − Mijnheer de Voorzitter, opnieuw houden we een urgent debat over Vietnam en Laos. Het klopt dat we er in het Europees Parlement al meerdere hebben gehad, maar dit urgente debat mag echt niet tevergeefs zijn.</p>
      <p sl="fr">Wij zijn inderdaad zeer ongerust. Sinds 2006, het jaar waarin Vietnam van de door de Verenigde Staten opgestelde zwarte lijst is gehaald van landen waar mensen worden onderdrukt en mensenrechten worden geschonden, is de onderdrukking van mensenrechtenactivisten toegenomen.</p>
      <p sl="fr">Ik wil slechts een voorbeeld geven dat volgens mij symbolisch is, en dat is het geval van mevrouw Tran Khai Thanh Thuy. Zij is schrijver, blogger, journalist en activist en zij zit nu in de gevangenis op vage gronden, waarvan de meest waarschijnlijke is dat ze verdediger is van de vrijheid van meningsuiting en de mensenrechten in haar land. Ze lijdt aan diabetes en heeft een zwakke gezondheid. We vrezen voor haar leven en eisen niet alleen dat zij in de gevangenis de juiste zorg krijgt, maar tevens haar onmiddellijke vrijlating.</p>
      <p sl="fr">Ik hou veel van Vietnam. Vietnam is een groot land dat in 2010 het voorzitterschap van de ASEAN op zich neemt. Ik denk dat wanneer er maatregelen worden aangenomen die meer in overeenstemming zijn met de internationale democratische normen, dit alleen maar kan bijdragen aan een verdere versterking van Vietnams morele gezag.</p>
    </intervention>
    <intervention id="4-239" speaker_id="1922" name="Thomas Mann" is_mep="True" mode="spoken">
      <p sl="de">auteur. – Mijnheer de Voorzitter, de mensenrechtensituatie in Vietnam is verontrustend. Religieuze vervolging, vooral van christenen en boeddhisten, is aan de orde van de dag. Wie zich inzet voor de vrijheid en de mensenrechten wordt geïntimideerd en voortdurend in de gaten gehouden. Eind september zijn honderden monniken van het Bat Nha-klooster aangevallen en hun hele complex heeft daarbij aanzienlijke schade opgelopen, terwijl de politie toekeek zonder iets te doen. Wie zijn toevlucht zocht tot de nabijgelegen Phuoc Hue-tempel werd op klappen getrakteerd. Dit zijn onaanvaardbare mishandelingen. Het is schandalig dat de talrijke oproepen vanuit de Europese Unie en vanuit andere delen van de wereld om voor een betere situatie van de mensenrechten te zorgen, steeds zijn genegeerd. Bovendien zijn er honderden redenen om eindelijk veranderingen door te voeren, vooral omdat Vietnam volgend jaar het voorzitterschap van de ASEAN-landen op zich zal nemen.</p>
      <p sl="de">De situatie in Laos is niet veel beter. Begin november zijn meer dan driehonderd vreedzame demonstranten, die zich voor meer pluriformiteit en democratie inzetten, door de geheime politie op brute wijze in elkaar geslagen. Alle inspanningen om in dit land een politieke dialoog op gang te brengen, worden van het begin af aan de kop in gedrukt door de enige partij die de macht heeft.</p>
      <p sl="de">Ook de situatie van de vijfduizend Hmong-vluchtelingen die nu in het noorden van Thailand leven en een vervolgde minderheid vormen, is bedroevend. Zij hebben geen vluchtelingenstatus gekregen. De organisatie Artsen zonder grenzen die deze week nog hier in het Parlement was, heeft gezegd dat ze in de kampen nog nauwelijks humanitaire hulp kan verlenen, omdat mensen voortdurend en meestal volkomen willekeurig worden opgepakt en worden gedwongen om naar Laos terug te keren. Beweringen dat dit op vrijwillige basis gebeurt, zijn volkomen uit de lucht gegrepen.</p>
      <p sl="de">Wij Parlementsleden verzoeken de Commissie en de Raad om ons precieze informatie te geven over de stand van zaken. Welke van de met beide landen gesloten overeenkomsten op het gebied van de mensenrechten en democratie worden nageleefd? Welke worden voortdurend geschonden? Omwille van de burgers moet druk op de regeringen van Vietnam en Laos uitgeoefend kunnen worden.</p>
      <a text="(Applaus)"/>
    </intervention>
    <intervention id="4-240" speaker_id="2054" name="Heidi Hautala" is_mep="True" mode="spoken">
      <p sl="fi">auteur. – Mijnheer de Voorzitter, het is goed nieuws dat de Associatie van Zuidoost-Aziatische landen een regionale mensenrechtencommissie heeft opgericht. Tegen deze achtergrond is het schokkend Vietnamese monniken te ontmoeten die het slachtoffer zijn geworden van een gewelddadige aanval. Wij in de Subcommissie mensenrechten hadden de eer hen onlangs te ontmoeten.</p>
      <p sl="fi">De positie van religieuze gemeenschappen lijkt in Vietnam steeds moeilijker te worden. Wij moeten het feit veroordelen dat meer dan driehonderd monniken en nonnen uit twee kloosters moesten vertrekken als gevolg van geweld en dat religieuze gemeenschappen voortdurend worden lastiggevallen. Het is belangrijk dat Vietnam de aanbevelingen van de VN-Commissie voor de rechten van de mens in acht neemt, waarin onder meer staat dat speciale rapporteurs van de Verenigde Naties in het land moeten worden toegelaten om de tenuitvoerlegging van de vrijheid van meningsuiting en godsdienst en andere fundamentele mensenrechten te controleren.</p>
    </intervention>
    <intervention id="4-241" speaker_id="96838" name="Cristian Dan Preda" is_mep="True" mode="spoken">
      <p sl="ro">namens de PPE-Fractie. – In Vietnam worden honderden mensen vastgehouden vanwege hun politieke en religieuze overtuigingen. Ik ben van mening dat de gewelddadige aanval tegen boeddhistische monniken eind september duidelijk laat zien dat Vietnam weigert om zijn mensenrechtensituatie te verbeteren.</p>
      <p sl="ro">In Laos, geregeerd door een militaire dictatuur, worden de leiders van de studenten- en docentenbeweging die tien jaar geleden is opgericht nog steeds in geheime detentie gehouden. De recente vreedzame demonstraties voor mensenrechten zijn onderdrukt door de geheime politie, terwijl de Hmong-gemeenschap nog steeds wordt onderdrukt.</p>
      <p sl="ro">Zowel Laos als Vietnam moeten zich volledig aan internationale normen houden met betrekking tot de bescherming van mensenrechten. Er moet een eind komen aan de onderdrukking van leden van religieuze gemeenschappen, minderheden en meer in het algemeen burgers die slechts hun politieke rechten verdedigen.</p>
      <p sl="ro">Het is de plicht van de Europese Unie om de ontwikkeling van mensenrechten van dichtbij te volgen en om al haar invloed aan te wenden om deze negatieve ontwikkeling te keren.</p>
      <a text="(Applaus)"/>
    </intervention>
    <intervention id="4-242" speaker_id="28377" name="Lidia Joanna Geringer de Oedenberg" is_mep="True" mode="spoken">
      <p sl="pl">namens de S&amp;D-Fractie. – Mijnheer de Voorzitter, de lopende onderhandelingen over een nieuwe partnerschaps- en samenwerkingsovereenkomst tussen de EU en Vietnam moeten ook gaan over respect voor de mensenrechten en burgerlijke vrijheden. De informatie die wij krijgen, laat zien dat de situatie in Vietnam in dat opzicht uiterst verontrustend is, vooral met betrekking tot de onderdrukking van internetgebruikers. Het internet is een medium dat is opgericht voor de vrije uitwisseling van informatie en meningen over elk onderwerp op wereldwijde schaal. Intussen stelt de Vietnamese regelgeving inzake internetgebruik vrije meningsuiting strafbaar op gebieden die als gevoelig worden gezien, zoals mensenrechten en verbreiding van democratie.</p>
      <p sl="pl">Regels die in 2008 zijn ingesteld met betrekking tot blogs vereisen dat de inhoud daarvan wordt beperkt tot persoonlijke zaken en verbieden de verspreiding van tegen de regering gericht materiaal en materiaal dat de nationale veiligheid ondermijnt.</p>
      <a text="(De Voorzitter verzoekt de spreekster langzamer te spreken)"/>
      <p sl="pl">Buitenlandse niet-gouvernementele organisaties melden dat bloggers die politieke onderwerpen ter sprake brengen in de gevangenis belanden. De instellingen van de Europese Unie mogen deze zorgwekkende feiten uit Vietnam niet negeren en naast politiek optreden is ook juridisch optreden noodzakelijk. Ik roep daarom op tot opname van een bindende clausule over mensenrechten in de nieuwe overeenkomst tussen de EU en Vietnam.</p>
    </intervention>
    <intervention id="4-243" speaker_id="96937" name="Johannes Cornelis van Baalen" is_mep="True" mode="spoken">
      <p sl="en">namens de ALDE-Fractie. – Mijnheer de Voorzitter, de Fractie Alliantie van Liberalen en Democraten voor Europa is van mening dat Laos en Vietnam geen democratieën zijn. Mensenrechten zijn in beide landen niet gewaarborgd, evenmin als religieuze of andere rechten. Dat betekent dat we deze ontwerpresolutie oprecht steunen en we vragen de Raad en de Commissie hetzelfde te doen.</p>
    </intervention>
    <intervention id="4-244" speaker_id="96796" name="Ryszard Antoni Legutko" is_mep="True" mode="spoken">
      <p sl="pl">namens de ECR-Fractie. – Mijnheer de Voorzitter, ik wil nogmaals de dramatische situatie van christenen in Laos en Vietnam benadrukken. In beide landen zijn de volledige structuur van de staat en het onderdrukkingsapparaat gericht op vernietiging van het christendom – zowel de katholieke kerk als protestantse groeperingen.</p>
      <p sl="pl">In Laos is dit het gevolg van een programma van de heersende communistische partij, dat het christendom behandelt als een religie die het westers imperialisme vertegenwoordigt. In Vietnam vinden de gebeurtenissen plaats in strijd met het bestaande recht. De onderdrukking neemt verschillende vormen aan: arrestaties, marteling, vrijheidsbeneming, intimidatie en opsluiting in psychiatrische instellingen.</p>
      <p sl="pl">Dergelijke praktijken mogen we niet laten gebeuren zonder een sterke reactie van de Europese instellingen. Hoewel een groot aantal mensen in Europa het christendom met juridische middelen bestrijdt, is het onze plicht, de plicht van ons allemaal, om maatregelen te nemen tegen de barbaarsheid die we zien in sommige landen in Azië.</p>
    </intervention>
    <intervention id="4-245" speaker_id="4260" name="Eija-Riitta Korhola" is_mep="True" mode="spoken">
      <p sl="fi">Mijnheer de Voorzitter, in september heeft Laos een belangrijke stap vooruit gezet in het verbeteren van de mensenrechten door het Internationaal Verdrag inzake burgerrechten en politieke rechten te ratificeren. Het Verdrag omvat onder meer vrijheid van godsdienst, vergadering en meningsuiting en geeft individuen het recht hun politieke mening te geven.</p>
      <p sl="fi">Theorie en praktijk zijn soms echter ver van elkaar verwijderd en de weg van het een naar het ander kan zeer lang zijn. Er is weer eens een grote hoeveelheid politieke wil nodig. De leiders van de studentenbeweging die tijdens de demonstraties van oktober 1999 werden gearresteerd en andere politieke gevangenen moeten onmiddellijk worden vrijgelaten, net als degenen die werden gearresteerd tijdens de vreedzame demonstratie op 2 november van dit jaar.</p>
      <p sl="fi">Het is zeer belangrijk dat de Laotiaanse autoriteiten hun democratische wil tonen door zo snel mogelijk wetgevingshervormingen voor te bereiden en uit te voeren. De nationale wetgeving moet verenigbaar worden met de internationale overeenkomsten waar Laos zich aan heeft verbonden. Alleen door middel van wetgevingshervormingen en verkiezingen waar meer partijen aan meedoen, kan in de Democratische Volksrepubliek Laos democratie worden ingevoerd en kunnen tegelijkertijd de mensenrechten worden gerespecteerd.</p>
    </intervention>
    <intervention id="4-246" speaker_id="29579" name="Marc Tarabella" is_mep="True" mode="spoken">
      <p sl="fr">Mijnheer de Voorzitter, in juli 2007 was ik hier in deze vergaderzaal nog verheugd over het feit dat 2006 voor Vietnam het jaar van de politieke opening was geweest. Ik riep Vietnam op rekening te houden met alle religies die op zijn grondgebied zijn vertegenwoordigd en zijn bevolking toe te staan vrijelijk haar godsdienst te kiezen.</p>
      <p sl="fr">Nu meer dan twee jaar later moet ik constateren dat de situatie zich niet in de goede richting heeft ontwikkeld. Er is in Vietnam in feite nog altijd geen vrijheid van godsdienst en het aantal arrestaties van boeddhistische monniken, om alleen hen als voorbeeld te geven, neemt alsmaar toe.</p>
      <p sl="fr">Voordat Vietnam het voorzitterschap van de ASEAN op zich neemt - en ook al juich ik zijn inspanningen op het gebied van gezondheid, onderwijs en de opheffing van ongelijkheden toe - willen wij het land middels deze ontwerpresolutie herinneren aan het belang van de mensenrechten en verzoeken wij het, als toekomstig voorzitter van de ASEAN, een voorbeeld te zijn.</p>
      <p sl="fr">Overigens ben ik zeer verheugd dat de regering van Laos het Internationale Verdrag inzake burgerrechten en politieke rechten heeft geratificeerd. Ik hoop dat dit Verdrag van nu af aan volledig nageleefd kan worden, met name wat betreft de vrijheid van meningsuiting en vereniging.</p>
      <p sl="fr">Tot slot verzoeken wij de regering van Laos alles in het werk te stellen om ervoor te zorgen dat alle personen die op 2 november 2009 zijn gearresteerd, tijdens de poging tot een vreedzame demonstratie, evenals de leiders van de studentenbeweging van 26 oktober 1999 in vrijheid te stellen.</p>
    </intervention>
    <intervention id="4-247" speaker_id="28372" name="Ryszard Czarnecki" is_mep="True" mode="spoken">
      <p sl="pl">Mijnheer de Voorzitter, in de vorige zittingsperiode hebben we in dit Parlement gesproken over Vietnam, in het bijzonder in de context van de religieuze vervolging van boeddhisten. Vandaag is het tijd om nogmaals te spreken over de schending van religieuze rechten in deze beide landen, ditmaal tegen christenen. Dit is helaas een blijvend kenmerk van de politieke realiteit in deze twee landen. Het Europees Parlement, dat zo gevoelig is voor schendingen van de mensenrechten en de rechten van minderheden, moet hierover een statement maken.</p>
      <p sl="pl">Er is nog iets – ik ben hier vandaag niet alleen als politicus, maar ook als blogger, en een vrij bekende in Polen. Als blogger wil ik protesteren tegen de vervolging van onze mede-internetgebruikers en -bloggers in Vietnam. We moeten hen krachtig verdedigen.</p>
    </intervention>
    <intervention id="4-248" speaker_id="4393" name="Mario Mauro" is_mep="True" mode="spoken">
      <p sl="it">Mijnheer de Voorzitter, dames en heren, vervolging en discriminatie op grond van geloof is geen nieuw fenomeen in Vietnam dat sinds een dag of sinds een maand plaatsvindt, maar al vijftig jaar.</p>
      <p sl="it">Ik zal slechts de meest recente gevallen opnoemen, zoals de verwoesting van de kathedraal van de stad Vinh Long, die is vervangen door een openbaar park, en de inzet van oproerpolitie en bulldozers om het standbeeld van de heilige maagd Maria van de katholieke begraafplaats in Hanoi te verwijderen. Daar komt nog bij dat een priester en zijn parochieleden zijn aangeklaagd omdat ze iemand die een pastoor had bedreigd naar het hoofdbureau van de politie hadden gebracht. Christenen worden dus in plaats van slachtoffers beschouwd als criminelen.</p>
      <p sl="it">De sterke groei in het autoritair optreden neemt verontrustende proporties aan. De regering van Hanoi heeft bijvoorbeeld, omwille van de veiligheid en ter bestrijding van bewegingen die tegen de partij zijn, de opdracht gegeven tien sites te blokkeren die regelmatig materiaal verspreiden dat politiek gevaarlijk is.</p>
      <p sl="it">Ook in Laos is de situatie zeer verontrustend. Daar worden christenen continu via arrestaties en bedreigingen vervolgd en soms zelfs uit hun dorpen verbannen.</p>
      <p sl="it">Mijnheer de Voorzitter, vrijheid van geloof is een natuurlijk mensenrecht dat voor iedereen geldt. Het is niet een voorrecht dat verleend wordt door degene die de macht heeft. Het is dan ook van groot belang dat wij tussenbeide komen en maatregelen nemen.</p>
    </intervention>
    <intervention id="4-249" speaker_id="96803" name="Zbigniew Ziobro" is_mep="True" mode="spoken">
      <p sl="pl">Mijnheer de Voorzitter, we moeten blij zijn met elke maatregel die gericht is op het benadrukken van het belang van mensenrechten en op het belichten van gevallen waarin deze niet worden gerespecteerd in sommige delen van de wereld, in landen waar de grondrechten van mensen worden geschonden. Als we echter onze aandacht richten op de schending van deze rechten, moeten we in het bijzonder aandacht besteden aan die situaties in bepaalde landen waar de rechten van mensen met verschillende religies worden geschonden en hun recht op vrije uiting van hun geloof en overtuigdheid op het gebied van religieuze vrijheid wordt beknot, evenals hun recht om hun overtuigingen op dit gebied te laten zien. We moeten daarom alarm slaan in alle gevallen van ernstige schendingen op dit gebied.</p>
      <p sl="pl">We mogen ook niet vergeten dat we hier in Europa altijd een voorbeeld moeten zijn van een plaats op de wereldkaart die een toonbeeld blijft van grootse traditie, vrijheid en respect voor andere religies. Daarom merk ik met een zekere ongerustheid iets op. Het is iets wat natuurlijk niet te vergelijken is met de feiten waarover we het nu hebben. Ik doel op een trend die zich voordoet in de uitspraken van het Europees Hof voor de rechten van de mens, die inbreuk lijkt te maken op het gebied van de vrijheid van godsdienst en de tradities van bepaalde landen, in dit geval de uitspraak over Italië en kruisbeelden. Ik denk dat dergelijke uitspraken ook een slechte sfeer kunnen creëren, waarin bepaalde symbolen en accenten verkeerd kunnen worden geïnterpreteerd.</p>
      <p sl="pl">Samengevat: elk gebaar en elke handeling die het belang van de mensenrechten vergroot is significant en we moeten hier openlijk over praten, vooral als het gaat om landen waar de basismensenrechten worden geschonden.</p>
    </intervention>
    <intervention id="4-250" speaker_id="4521" name="Charles Tannock" is_mep="True" mode="spoken">
      <p sl="en">Mijnheer de Voorzitter, Vietnam en Laos blijven, samen met Cuba en de Volksrepubliek China, helaas de enige overblijfselen van communistische eenpartijdictaturen, waarin parlementaire democratie, pluralisme in het debat, met inbegrip van mediavrijheid en de vrijheid om te webloggen alsmede vreedzame beoefening van religie vreemde begrippen zijn.</p>
      <p sl="en">In Vietnam worden boeddhistische monniken en katholieken die openlijk voor hun geloof uitkomen, niet geduld door de regering in Hanoi, en in Laos wordt het Hmong-volk vervolgd en zijn veel Hmong naar Thailand gevlucht. Ik stem ermee in dat, met de beste wil van de wereld, en ondanks eindeloze toezeggingen in internationaal verband en VN-verband, met inbegrip van de toezeggingen die onlangs aan de Europese Unie zijn gedaan in handelsovereenkomsten, communistische dictaturen nooit liberale democratieën kunnen worden.</p>
    </intervention>
    <intervention id="4-251" speaker_id="photo_generic" name="Karel De Gucht" is_mep="True" mode="spoken">
      <p sl="en">lid van de Commissie . − Mijnheer de Voorzitter, de Commissie blijft van mening dat de algehele politieke situatie in Laos aanzienlijk verbeterd is de afgelopen jaren. Verder is zij het met het Parlement eens dat de ratificatie door Laos van het Internationaal Verdrag inzake burgerrechten en politieke rechten (IVBPR) een welkome stap is op weg naar naleving van de vrijheid van religie, vereniging, meningsuiting en pers. De Commissie is eveneens ingenomen met de ratificatie van het Verdrag inzake gehandicaptenrechten en het VN-Verdrag tegen corruptie.</p>
      <p sl="en">In april jongstleden heeft de regering van Laos een decreet goedgekeurd op basis waarvan het nu mogelijk is middenveldorganisaties op te richten en te registreren. Dit is een belangrijke stap voorwaarts op weg naar vrijheid van vereniging en opent de deuren voor het maatschappelijk middenveld om een rol te spelen in de ontwikkeling van het land.</p>
      <p sl="en">We delen echter de zorgen van het Parlement met betrekking tot de politieke gevangenen. Wat de drie door het Parlement genoemde personen betreft, hebben de autoriteiten in oktober 2009 herhaald wat zij eerder al aan onze delegatie in Vientiane mededeelden, namelijk dat de heer Keochay reeds in 2002 is vrijgelaten. Over de twee anderen van de drie, de heer Seng-Aloun Phengphanh en de heer Tongpaseuth Keuakaoun, werd ons te kennen gegeven dat zij in goede gezondheid verkeren. De autoriteiten zeggen niets te weten over de heer Bouvanh Chanmanivong.</p>
      <p sl="en">De Commissie heeft bij diplomaten en andere personen ter plaatse navraag gedaan naar de vermeende arrestatie van honderden demonstranten begin december 2009. We hebben echter geen bevestiging kunnen krijgen van de informatie terzake.</p>
      <p sl="en">De Commissie is het eens met het Parlement als dit zegt dat er dringend een oplossing gevonden moet worden voor de 158 vastgehouden personen in Nongkhai. De Commissie roept de regeringen van Laos en Thailand op om de gevangenen de gelegenheid te bieden zich te vestigen in de derde landen die hun asiel aangeboden hebben.</p>
      <p sl="en">Voor wat betreft andere Lao Hmong-burgers in kampen in Thailand dient er een grondig onderzoek te worden ingesteld om de vinger te kunnen krijgen achter de precieze aard van de vergrijpen.</p>
      <p sl="en">Nu voor wat betreft Vietnam: de Commissie deelt de zorgen van het Parlement over de recente aanwijzigingen dat de Vietnamese regering gekozen heeft voor een hardere lijn ten aanzien van de mensenrechten. De recente arrestaties en rechtszaken van vredelievende bloggers en mensenrechtenactivisten alsook de gespannen verhouding met religieuze groeperingen zoals de vredelievende boeddhistische gemeenschap en het Batna-klooster, hebben geheel terecht de nodige zorg gewekt in Europa.</p>
      <p sl="en">We doen een dringende oproep aan Vietnam om als ondertekenaar van het Internationaal Verdrag inzake burgerrechten en politieke rechten al zijn internationale verbintenissen op het vlak van de mensenrechten na te komen en al deze gevangenen vrij te laten, en dan met name de mensenrechtenadvocaat Le Cong Dinh, democratisch voorvechter en schrijver Tran Khai Thanh Thuy en de katholieke priester Nguyen Van Ly, die momenteel gevangen worden gehouden voor het op vredelievende wijze uiten van hun mening.</p>
      <p sl="en">Tevens zijn we het ermee eens dat onafhankelijkere media in tijden van economische turbulentie een nuttige rol kunnen spelen bij het op vredelievende wijze kanaliseren van sociale onrust. Om die reden moedigen wij Vietnam aan een perswet in te voeren overeenkomstig artikel 19 van het IVBPR inzake de vrijheid van meningsuiting.</p>
      <p sl="en">We hebben echter het volste vertrouwen in onze volwassen mensenrechtendialoog en samenwerking met Vietnam. We geloven in constructieve betrokkenheid. Een dergelijke betrokkenheid van onze zijde blijft desalniettemin alleen mogelijk indien de dialoog en de samenwerking daadwerkelijk tastbare resultaten opleveren.</p>
      <p sl="en">Alleen Vietnam kan met zijn prestaties aantonen dat dialoog inderdaad de beste optie is.</p>
    </intervention>
    <intervention id="4-252" speaker_id="23707" name="De Voorzitter" is_mep="True" mode="spoken">
      <p sl="nl">Dit punt is afgehandeld.</p>
      <p sl="nl">De stemming vindt na afloop van het debat plaats.</p>
    </intervention>
  </section>
  <section id="creitem24" title="12.3. China: de rechten van minderheden en de toepassing van de doodstraf">
    <intervention id="4-254" speaker_id="23707" name="De Voorzitter" is_mep="True" mode="spoken">
      <p sl="nl">Aan de orde zijn de vijf ontwerpresoluties over China: de rechten van minderheden en de toepassing van de doodstraf .</p>
    </intervention>
    <intervention id="4-255" speaker_id="22097" name="Véronique De Keyser" is_mep="True" mode="spoken">
      <p sl="fr">auteur . − Mijnheer de Voorzitter, mijn fractie heeft haar ondertekening van de “China”-resolutie ingetrokken. Waarom? Niet omdat we vinden dat de mensenrechten minder belangrijk of ondergeschikt zijn aan de commerciële belangen - wij hebben tenslotte een ontwerpresolutie van de Fractie van de Progressieve Alliantie van Socialisten en Democraten in het Europees Parlement ingediend, zonder enige concessie, die getuigt van onze verbintenis - maar omdat er een dialoog op gang gebracht moet worden teneinde een verandering in het gedrag van China te bewerkstellingen. Deze warrige ontwerpresolutie, zonder structuur, verpest echter elke kans op een dialoog. Want alles staat erin - Tibet, de Dalai Lama en zijn opvolger, de religieuze kruistocht en, of dat nog niet genoeg was, de kritiek op het huidige, vorige en toekomstige communistische regime.</p>
      <p sl="fr">Is dit een manier om de deur open te zetten? Nee. Het tragische ervan is dat de deur wordt dichtgeslagen in de gezichten van hen die we nu juist vandaag willen redden, dat wil zeggen de Oeigoeren en de Tibetanen die geëxecuteerd dreigen te worden.</p>
      <p sl="fr">Ik dring er bij China op aan de angst voor de vrijheid van meningsuiting opzij te zetten, zodat het land zich kan openstellen voor de wereld, niet alleen door middel van handel en cultuur, maar door het delen van belangrijke waarden.</p>
      <p sl="fr">Ik dring erop aan dat de opheffing van de doodstraf op de agenda van de volgende Top EU-China van 30 november aanstaande wordt gezet. Ik verzoek de Commissie en de Raad eraan te blijven werken om ervoor te zorgen dat de bepaling inzake de mensenrechten in China wordt meegenomen in de onderhandelingen over het nieuwe partnerschap.</p>
    </intervention>
    <intervention id="4-256" speaker_id="96669" name="Joe Higgins" is_mep="True" mode="spoken">
      <p sl="en">auteur . − Mijnheer de Voorzitter, ik sluit mij aan bij de oproepen om een einde te maken aan de doodstraf in China, des te meer daar de doodstraf gebruikt wordt om etnische minderheden en volkeren binnen de Chinese staat te terroriseren.</p>
      <p sl="en">De Europese Unie, de Verenigde Staten en andere wereldmachten zijn echter zeer mild in hun kritiek op de schending van de mensenrechten in China. Als het gaat om de schending van de rechten van arbeiders, is het eigenlijk oorverdovend stil. Dit alles wordt ingegeven door hun wens goede zakelijke relaties op te bouwen met het Chinese bedrijfsleven en de overheidsbureaucratie die de staat controleert, zodat zij kunnen mee profiteren van de schrijnende exploitatie van de arbeidsbevolking in China.</p>
      <p sl="en">China is één grote slavenhok van uitgebuite arbeiders. Zo leven tientallen miljoenen migrantenarbeiders een leven in schandalige misère en de kinderen van deze mensen gaan kapot aan de afschuwelijke omstandigheden waaronder ze moeten leven. Multinationals uit de EU en de Verenigde Staten doen vrolijk mee aan deze exploitatie om zo nog duizelingwekkendere winsten te kunnen opstrijken.</p>
      <p sl="en">Het Chinese regime voert de onderdrukking op, dit al sinds het moment dat de Chinese stalinisten besloten de kapitalistische markt te omarmen ter ontwikkeling van hun economie. Er vindt een massale onderdrukking plaats van journalisten en mensen die zich inzetten voor gerechtigheid, voor gemeenschappen en voor arbeiders.</p>
      <p sl="en">Recentelijk is een socialistische collega van mij China uitgezet. Ik heb het over Laurence Coates, een socialist die schrijft onder de naam Vincent Kolo en redacteur is van “chinaworker.info”. Hij werd aangehouden bij de grens en het land uitgezet. “Chinaworker.info” ijvert voor arbeidersrechten en vrije vakbonden. Wij dienen ons pal achter de arbeiders in China te scharen. Er dient te worden gestreden voor onafhankelijke en democratisch geleide vakbonden, voor het recht op staking, alsook voor de vrijlating van alle politieke gevangenen en gevangengezette arbeidsactivisten.</p>
      <p sl="en">We moeten pleiten voor vrijheid van meningsuiting en vergadering en internationale solidariteit met de arbeiders in China om dit verschrikkelijke bureaucratische regime te bestrijden, een regime dat vele leden telt die uiteraard net zoals dat het geval was met hetzelfde systeem in Rusland, niets liever willen dan oligarchje spelen.</p>
    </intervention>
    <intervention id="4-257" speaker_id="28276" name="Laima Liucija Andrikienė" is_mep="True" mode="spoken">
      <p sl="en">auteur . − Mijnheer de Voorzitter, terwijl er een groeiende toenadering is tot China wat betreft de samenwerking op het gebied van handel en milieu en China vorig jaar schitterende Olympische Spelen huisvestte, is er een duidelijke terugslag op het gebied van de mensenrechten van de burgers van het land.</p>
      <p sl="en">Bij de reactie van de Chinese autoriteiten op de vredelievende protesten in Tibet vorig jaar en Xinjiang dit jaar waren alle proporties volledig zoek, en dan heb ik me nog zachtjes uitgedrukt. Alle mensen ter wereld dienen over het recht te beschikken te protesteren tegen regeringsbeleid dat hen niet zint. Geheel in strijd hiermee gebruikten de Chinese autoriteiten bruut geweld tegen de demonstranten en werden honderden mensen gedood.</p>
      <p sl="en">En nu zijn er weer negen mensen bijgekomen, voor het leeuwendeel Oeigoeren die genadeloos zijn geëxecuteerd om te laten zien dat het Chinese staatsapparaat elke afwijkende stem met geweld en eens en voor altijd het zwijgen zal opleggen.</p>
      <p sl="en">We bewonderen de Chinese cultuur en boeken vooruitgang bij de uitwisseling van goederen en investeringen. Dat is allemaal heel mooi, maar het is tevens onze dure plicht om luid en duidelijk te kennen te geven dat wij de moorden en de executies categorisch veroordelen. Daarom herhalen wij onze oproep aan de Chinese overheid om een moratorium in te stellen op de doodstraf en de provincies van het land die naar meer autonomie streven inderdaad meer vrijheid te bieden, binnen de grenzen van het “één-Chinabeleid”.</p>
    </intervention>
    <intervention id="4-258" speaker_id="96728" name="Barbara Lochbihler" is_mep="True" mode="spoken">
      <p sl="de">auteur. – Mijnheer de Voorzitter, China heeft zich in de laatste jaren op economisch gebied enorm ontwikkeld. Voor veel mensen zijn de levensomstandigheden daar verbeterd. Helaas is een dergelijke vooruitgang niet te bespeuren in de bescherming van en het respect voor de mensenrechten in China en dat geldt voor alle burgers, ongeacht de religieuze of etnische groep waartoe ze behoren.</p>
      <p sl="de">De pesterijen tegen de Oeigoeren en de Tibetanen zijn in tegendeel alleen maar toegenomen. Wat de doodstraf betreft, is het in elk geval positief dat de hoogste Chinese rechtbank nu alle vonnissen sinds 2007 nog een keer onderzoekt, en we kunnen aannemen dat enkele doodsvonnissen zullen worden herroepen.</p>
      <p sl="de">Desondanks is China helaas kampioen op het gebied van executies. Alleen al in 2008 zijn minstens 1 718 personen terechtgesteld. Het aantal niet officieel geregistreerde gevallen is nog veel hoger. Met dit minimumaantal is China verantwoordelijk voor ruim 70 procent van alle executies in de wereld. Daarbij komt nog dat China het aantal misdaden waarvoor men de doodstraf kan krijgen, heeft verhoogd. Dat betekent dat Chinezen nu voor meer dan 68 misdaden de doodstraf kunnen krijgen. Daarom roepen wij met deze resolutie China op om de geplande executies op te schorten en onmiddellijk een moratorium op de doodstraf in te stellen.</p>
      <a text="(Applaus)"/>
    </intervention>
    <intervention id="4-259" speaker_id="97199" name="Crescenzio Rivellini" is_mep="True" mode="spoken">
      <p sl="it">namens de PPE-Fractie . – Mijnheer de Voorzitter, dames en heren, mijn standpunt over deze ontwerpresolutie is vergelijkbaar met de ideeën van een man die behoort tot een van de minderheden die gediscrimineerd worden, die de Nobelprijs voor de vrede heeft gewonnen en president is van de grootste wereldmacht: Barack Obama.</p>
      <p sl="it">Ik deel de beginselen van deze ontwerpresolutie, maar ik denk dat we in geen geval opnieuw de fouten mogen maken van de linkse partijen, die rechten slechts willen opnoemen, in plaats van ze te verdienen.</p>
      <p sl="it">Minderheden moeten in China, net als overal ter wereld, worden beschermd, maar alvorens zo’n veeleisende resolutie in te dienen moeten we een strategie hebben en alle verschillende partijen en het hele Parlement coördineren, om te voorkomen dat het overleg met de Chinese overheid vertraging of schade oploopt.</p>
      <p sl="it">Denkt u maar niet dat de problemen van minderheden en de doodstraf in China kunnen worden opgelost zonder rekening te houden met de Chinese overheid. Dat is onmogelijk. Daarom doet Obama dat zo goed; zonder een millimeter toe te geven, heeft hij nog steeds een goede relatie met de Chinese regering die, dat moeten we toegeven, in alle onderhandelingen met het Westen een betere dialoog probeert te creëren.</p>
      <p sl="it">Ik vraag me af: waarom slechts enkele dagen vóór de bijeenkomst van Nanjing een – weliswaar prijzenswaardige – ontwerpresolutie voorleggen, zonder alle betrokkenen uit voorzorg bij elkaar te brengen? Waarom een resolutie voorleggen die al vaker is voorgelegd, juist nu we iets lijken te bereiken met de Chinese overheid? Waarom een resolutie voorleggen die het begin van een nieuwe verstandhouding met de Chinese regering mogelijk zou kunnen beschadigen?</p>
      <p sl="it">Hoewel ik de beginselen van de ontwerpresolutie deel, zal ik mij daarom onthouden van stemming, omdat ik denk dat deze resolutie de nieuwe banden met de Chinese overheid zou kunnen beschadigen, in plaats van deze te versterken.</p>
    </intervention>
    <intervention id="4-260" speaker_id="2229" name="Bernd Posselt" is_mep="True" mode="spoken">
      <p sl="de">Mijnheer de Voorzitter, er is gezegd dat deze toespraak namens onze fractie werd gehouden. Onze fractie heeft na een grondig overleg in de afgelopen week in de Conferentie van voorzitters voorgesteld om dit punt op de agenda te zetten. We willen dus dat dit wordt behandeld en we willen erover stemmen. In de toespraak is de persoonlijke mening van een collega verwoord en niet de mening van de fractie.</p>
    </intervention>
    <intervention id="4-261" speaker_id="23707" name="De Voorzitter" is_mep="True" mode="spoken">
      <p sl="nl">Mijnheer Posselt, dat begrijp ik, maar we hebben een duidelijke tijdslimiet afgesproken, namelijk één minuut spreektijd voor elke fractie.</p>
    </intervention>
    <intervention id="4-262" speaker_id="28306" name="Ana Gomes" is_mep="True" mode="spoken">
      <p sl="pt">namens de S&amp;D-Fractie. – In China is het nog steeds zo dat mensen die hun arbeidsrechten of hun sociale, dan wel elementaire politieke en burgerrechten willen uitoefenen, onderdrukt worden. De repressie is nog eens extra wreed en arbitrair als het gaat om etnische minderheden zoals de Oeigoeren en de Tibetanen, maar zelfs de Han Chinezen worden niet gespaard – men denke aan Nobelprijswinnaar Hu Jia en al de juristen en mensenrechtenactivisten die na president Obama’s bezoek aan Peking zijn vervolgd.</p>
      <p sl="pt">De opsluiting, door de regering, van honderdduizenden mensen, de systematische folteringen in gevangenissen, de politieke en religieuze repressie – het is allemaal onverenigbaar met de verplichtingen die de Volksrepubliek China op basis van haar lidmaatschap van de Verenigde Naties op zich heeft genomen. Daar komt nog eens bij dat het weinig doeltreffende methoden zijn: de regering zal er op deze wijze niet in slagen om al degenen die aandringen op vrijheid en mensenrechten het zwijgen op te leggen of koest te houden. Dat is wat er in China gebeurt, net als in de rest van de wereld. De Chinezen zijn namelijk geen marsmannetjes – ze zijn niet anders dan de rest van de mensheid.</p>
    </intervention>
    <intervention id="4-263" speaker_id="96937" name="Johannes Cornelis van Baalen" is_mep="True" mode="spoken">
      <p sl="en">namens de ALDE-Fractie . – Mijnheer de Voorzitter, wij als liberalen zijn tegen de doodstraf in het algemeen, maar in China wordt de doodstraf ook nog eens gebruikt als middel ter onderdrukking van minderheden als de Tibetanen, de Oeigoeren en anderen. Bovendien is China geen democratie. De mensenrechten worden er niet nageleefd. China voert een hard beleid tegen Taiwan. China zou onder druk gezet moeten worden. Dat is moeilijk, dat weet ik. Het is een enorme markt, maar we moeten vechten voor onze principes. Daarom steun ik deze ontwerpresolutie.</p>
    </intervention>
    <intervention id="4-264" speaker_id="2054" name="Heidi Hautala" is_mep="True" mode="spoken">
      <p sl="fi">namens de Verts/ALE-Fractie. – Mijnheer de Voorzitter, iemand vroeg hier waarom deze ontwerpresolutie ter bevordering van dialoog is ingediend. Dat is gedaan, omdat er momenteel voorbereidingen worden getroffen voor de Top tussen de Europese Unie en China en de dialoog over de mensenrechten daaraan voorafgaat.</p>
      <p sl="fi">Het is onze plicht in het Europees Parlement en de Subcommissie mensenrechten de Raad en de Commissie erop te wijzen dat de resultaten van deze mensenrechtendialogen ook op de toppen zelf uitvoerig ter sprake komen.</p>
      <p sl="fi">Het spijt mij dat commissaris De Gucht niet eens luistert naar wat ik zeg, maar in plaats daarvan met zijn collega praat.</p>
      <p sl="fi">Het is belangrijk dat er tussen de Europese Unie en China een dialoog wordt gevoerd en ik denk dat ook China zich zal realiseren dat het land alleen vooruitgang kan boeken als het zijn besluitvorming transparanter maakt en zijn burgers het recht geeft hun mening te uiten.</p>
      <p sl="fi">Het is in feite onmogelijk voorstelbaar dat China wat dit betreft anders zal handelen dan andere landen die hebben moeten constateren dat zij, om hun samenlevingen te kunnen ontwikkelen, alle creatieve krachten nodig hebben die zij nu onderdrukken en vertrappen. Als wij van mening zijn dat de mensenrechten universeel zijn, kunnen wij China niet als uitzondering zien, zoals mevrouw Gomes al zei en waarmee ik het helemaal mee eens ben. Laten wij China dus langs dezelfde meetlat leggen die wij voor andere landen gebruiken.</p>
    </intervention>
    <intervention id="4-265" speaker_id="4521" name="Charles Tannock" is_mep="True" mode="spoken">
      <p sl="en">namens de ECR-Fractie . – Mijnheer de Voorzitter, al jarenlang hamer ik in dit Parlement op het gebrek aan naleving van de mensenrechten in de Volksrepubliek China. Ik heb mijn protest laten horen tegen de intimidatie van het vredelievende Taiwan door middel van uitsluiting van het land van alle internationale organisaties, waaronder de Wereldgezondheidsorganisatie. Ik ben opgestaan tegen de onderdrukking van de vredelievende Tibetaanse cultuur, de vervolging van de Falun-Gongbeweging en andere religieuze minderheden, alsook tegen de wijdverspreide censuur in China van de media alsook het internet en Google.</p>
      <p sl="en">Tevens veroordeelde ik het brute en wijdverspreide gebruik van de doodstraf voor kleinere vergrijpen zoals economische ondermijning en souteneursschap - ja, u hoort het goed. Mijn fractie, de ECR-Fractie is echter van mening dat het een kwestie van persoonlijk geweten is of de bij ernstigere vergrijpen als terrorisme en doodslag doodstraf al dan niet gerechtvaardigd is. Het staat in ieder geval als een paal boven water dat tijdens de recente rellen in de Xinjiang-provincie talloze onschuldige Han-Chinezen op brute wijze vermoord zijn.</p>
      <p sl="en">We zijn echter geheel vanzelfsprekend ingenomen met het feit dat de Volksrepubliek China nu te kennen heeft gegeven te streven naar beduidend betere en ook harmonieuzere betrekkingen met de etnische minderheden en de Oeigoeren en andere moslimminderheden in het bijzonder. Ik sluit mij uiteraard net als alle andere leden van de fractie aan bij de oproep alle arrestanten een eerlijk proces te geven.</p>
    </intervention>
    <intervention id="4-266" speaker_id="28280" name="Filip Kaczmarek" is_mep="True" mode="spoken">
      <p sl="pl">Mijnheer de Voorzitter, de Fractie van de Europese Volkspartij (Christendemocraten) steunt de ontwerpresolutie. Ik moet toegeven dat ik verbaasd was over de suggesties van sommige leden van dit Parlement, uit verschillende fracties, dat we vandaag niet moeten praten over nog meer gevallen van mensenrechtenschendingen of het wijdverbreide gebruik van de doodstraf in China. Een argument daarvoor zou de naderende Top EU-China zijn.</p>
      <p sl="pl">Collega-Parlementsleden, we mogen niet bezwijken voor de verleiding om met twee maten te meten of de zaak dood te zwijgen, alleen maar omdat we te maken hebben met een land dat een belangrijke handelspartner van de EU is. Ik weet zeker dat het handhaven van de mensenrechten een van de fundamentele taken van het Europees Parlement is. Dat geldt ongeacht of we het over een wereldmacht hebben of over kleine landen als Laos en Vietnam.</p>
      <p sl="pl">De Volksrepubliek China is het land dat de meeste executies ter wereld uitvoert. Het neemt niet eens de minimale mensenrechten in acht – de rechten die worden erkend door internationale rechtsnormen, waaronder het recht op verdediging en een eerlijk proces. Een paar dagen geleden hebben we de twintigste verjaardag van de val van de Berlijnse Muur gevierd. Zonder de moed om kritiek te leveren op het communisme en zonder de moed om de waarheid te spreken, zou Europa er nu heel anders uitzien.</p>
    </intervention>
    <intervention id="4-267" speaker_id="28279" name="Justas Vincas Paleckis" is_mep="True" mode="spoken">
      <p sl="lt">Ik hoop dat in de 21e eeuw de doodstraf zal uitsterven en dat de instrumenten voor de doodstraf alleen nog in een museum te zien zullen zijn. Tot die tijd is er echter nog een lange weg te gaan en ik hoop dat China deze weg resoluut zal volgen. China gaat al decennialang aan kop als het gaat om de economische groeicijfers, maar helaas geldt dat ook voor het aantal executies. Peking zou hierop natuurlijk zeggen dat dat ook niet anders kan in een land dat zo groot is en dat zelfs de VS de doodstraf nog niet heeft afgeschaft. Als we echter serieus overwegen om een strategisch partnerschap tot stand te brengen tussen de EU en China, dat voor beide partijen zeer belangrijk zou zijn, zal Peking zijn beleid voor toepassing van de doodstraf zonder meer moeten aanpassen, evenals het beleid voor de dialoog tussen etnische minderheden, zodat deze in harmonie naast elkaar kunnen bestaan.</p>
    </intervention>
    <intervention id="4-268" speaker_id="28253" name="Eva Lichtenberger" is_mep="True" mode="spoken">
      <p sl="de">Mijnheer de Voorzitter, de kwestie van de mensenrechten en het respect voor de rechten van minderheden vormt sinds jaren en zelfs decennia een voortdurend conflictpunt in de betrekkingen tussen de Europese Unie en de Volksrepubliek China. Met name de situatie van de minderheden is na het einde van de Olympische Spelen steeds slechter geworden en daarom moet men vaststellen dat Tibetanen en Oeigoeren juist in de laatste maanden enorm onder druk zijn komen te staan. Ik kan dan ook niet begrijpen dat men paragraaf 9 niet in de ontwerpresolutie wil opnemen, omdat juist in deze paragraaf bijvoorbeeld een pleidooi wordt gehouden voor een vreedzame dialoog in plaats van de heersende onderdrukking.</p>
      <p sl="de">China is een machtige speler op het wereldtoneel. Om ook als speler op het wereldtoneel te worden erkend, moet China de mensenrechten respecteren en dit mag niet alleen in de grondwet staan, maar moet ook in de praktijk blijken. Dat en niets anders vragen Tibetanen, Oeigoeren en mensenrechtenorganisaties in China.</p>
      <a text="(Applaus)"/>
    </intervention>
    <intervention id="4-269" speaker_id="2229" name="Bernd Posselt" is_mep="True" mode="spoken">
      <p sl="de">Mijnheer de Voorzitter, ik heb hier al eens eerder gezegd dat in München het Oeigoerse Wereldcongres – de organisatie van de vrije Oeigoeren – zetelt. Om dezelfde reden waren er vroeger gelukkig ook zeer veel Tsjechen en vele anderen in München, namelijk omdat daar de radiostations Free Europe en Liberty waren gevestigd. Deze sfeer van vrijheid inspireert ons ook nu nog. Tegelijkertijd heeft Franz-Josef Strauß, die de radiostations steeds heeft verdedigd tegen de eis om ze op te heffen, ervoor gezorgd dat wij in een zeer vroeg stadium betrekkingen met China onderhielden. Deze beide zaken sluiten elkaar niet uit, maar vullen elkaar aan. Goede contacten met China, maar duidelijk opkomen voor de vrijheid van godsdienst en voor de mensenrechten.</p>
      <p sl="de">Deze week zijn in München bij een razzia door de politie verschillende woningen doorzocht, waarbij Chinese agenten zijn opgepakt die alleen maar bezig zijn met het terroriseren en bespioneren van Oeigoeren. Dit toont aan welke methoden China gebruikt. Wij kunnen deze methoden niet accepteren. Deze gaan van kwaad tot erger, van terreur in München naar doodvonnissen in Ürümqi. Daarom moeten we duidelijke taal spreken.</p>
    </intervention>
    <intervention id="4-270" speaker_id="96739" name="Reinhard Bütikofer" is_mep="True" mode="spoken">
      <p sl="de">Mijnheer de Voorzitter, ik vind het vanzelfsprekend dat het Europees Parlement het woord vraagt wanneer het mogelijk is mensen van de doodstraf te redden. Daarom steun ik de eis tot een moratorium op de doodstraf.</p>
      <p sl="de">Het verdedigen van de mensenrechten mag echter niet worden misbruikt in een poging om China de les te lezen, de integriteit van China in twijfel te trekken, of een absurde karikatuur van de Chinese werkelijkheid te schetsen. De mensen in China die zich inzetten voor de mensenrechten, vrijheid en maatschappelijke harmonie helpen we daar niet mee. Ons doel moet zijn om deze mensen te helpen en niet om de Europese zelfingenomenheid te bevorderen.</p>
      <p sl="de">Ik ben het er ook niet mee eens dat er nu in een dringende resolutie een positieve verwijzing naar het Memorandum on Genuine Autonomy for the Tibetan People wordt gemaakt. Dat is niet actueel, het heeft niet direct betrekking op de mensenrechten, en het is ook geen algemeen aanvaarde mening. Ik hoop dat we in de toekomst vóór een EU-China-top een brede discussie zullen voeren over de betrekkingen tussen China en de EU, zodat we alle onderwerpen kunnen behandelen.</p>
    </intervention>
    <intervention id="4-271" speaker_id="1911" name="Martin Schulz" is_mep="True" mode="spoken">
      <p sl="de">Mijnheer de Voorzitter, ik wil aansluiten bij wat collega Reinhard Bütikofer heeft gezegd. Mijn fractie heeft voorgesteld om een debat te voeren over de dreigende executies van Oeigoeren in China en de ter dood veroordeelde deelnemers aan de protestdemonstraties tegen de fraude bij de verkiezingen in Iran. Dit zijn namelijk allebei landen waar mensen onmiddellijk geëxecuteerd kunnen worden en waarover dus dringend een debat moet worden gevoerd. Het is waar dat de Chinezen een recordaantal doodvonnissen hebben voltrokken, dat het regime onrechtvaardig is, omdat het de mensenrechten met voeten treedt en het, zoals u hebt gezegd, een recordhouder op het gebied van executies is. Ik wil hier uitdrukkelijk zeggen dat dit een onaanvaardbare situatie is.</p>
      <p sl="de">Wij hebben echter in de Conferentie van voorzitters het verzoek gedaan om twee dingen gescheiden te houden. Namelijk enerzijds de dringende kwestie waarover we nu debatteren, dat wil zeggen de dreigende executies, en anderzijds de kwestie van de betrekkingen van de Europese Unie met China op economisch, cultureel, politiek gebied, op defensiegebied en op welk gebied dan ook. Dat willen we hier allemaal bespreken in een debat over de EU-China-Top en dat willen we dan in een resolutie opnemen. Om die reden heeft het allegaartje dat nu het resultaat is, niets met urgente kwesties van doen. Daarom blijft onze fractie van mening dat we moeten stemmen over de dringende zaken die wij hebben voorgesteld, en niet over dit samenraapsel dat u hier hebt voorgelegd.</p>
    </intervention>
    <intervention id="4-272" speaker_id="39726" name="László Tőkés" is_mep="True" mode="spoken">
      <p sl="hu">Mijnheer de Voorzitter, het is een belangrijke ontwikkeling dat deze kwestie nu met spoed op de agenda is gezet. Ook de groep van Hongaarse Parlementsleden uit Transsylvanië heeft aangedrongen op een debat over deze kwestie. Wij danken een aantal fracties voor hun deelname en steun, maar het verbaast ons dat de Fractie van de Progressieve Alliantie van Socialisten en Democraten in het Europees Parlement de ondertekening van dit ontwerpbesluit heeft ingetrokken. Ik vind het jammer dat tijdens het overleg van eergisteren bepaalde passages over de kritiek op communistische regimes en de bescherming van minderheidsgemeenschappen over de hele linie uit de ontwerptekst zijn geschrapt. De EU zou eindelijk eerlijk en open de confrontatie moeten aangaan met de voortdurende erfenis van het communisme en met het communisme dat ook nu nog voortleeft. Ook in China.</p>
    </intervention>
    <intervention id="4-273" speaker_id="96870" name="Gesine Meissner" is_mep="True" mode="spoken">
      <p sl="de">Mijnheer de Voorzitter, dames en heren, wij zijn absoluut tegen de doodstraf, waar ter wereld die ook wordt voltrokken. We zijn er ook tegen dat etnische en religieuze minderheden onderdrukt worden. Helaas gebeurt dit allebei in China.</p>
      <p sl="de">Veel mensen hoopten dat China de mensenrechten beter zou gaan respecteren vanwege de Olympische Spelen die in China plaatsvonden, en ook dat de Chinezen de mensenrechten minder vaak zouden schenden, omdat ze weten dat de ogen van de wereld op hen zijn gericht. Dat is helaas niet het geval geweest. Er vinden als vanouds executies plaats en daarom is het van groot belang daar vandaag over te spreken, omdat nu in november negen Oeigoeren – van wie veel mensen in de wereld totaal niets weten – en daarvoor twee Tibetanen zijn geëxecuteerd.</p>
      <p sl="de">De Topontmoeting tussen de EU en China staat voor de deur en China is een belangrijke handelspartner, daar is al verschillende keren op gewezen. Daarom is het ook zo moeilijk om voortdurend deze mensenrechtenschendingen ter sprake te brengen, maar juist daarom ook is het nu, in de aanloop naar de Top, belangrijk daarover te spreken. Wij willen dat de doodstraf overal wordt afgeschaft. Het is goed dat het Parlement al in 2007 een moratorium op de doodstraf heeft ingesteld, en we moeten alles in het werk stellen om dit onderwerp op de agenda te houden, zolang de doodstraf nog niet overal is afgeschaft.</p>
    </intervention>
    <intervention id="4-274" speaker_id="96795" name="Jacek Olgierd Kurski" is_mep="True" mode="spoken">
      <p sl="pl">Mijnheer de Voorzitter, als Pool voel ik mijn hart altijd sneller kloppen als er wordt gesproken over de mensenrechten in China. Op 4 juni 1989 kregen de Polen hun vrijheid terug toen zij mochten stemmen in de eerste vrije verkiezingen, waarbij een niet-communistische premier aan de macht kwam. Op dezelfde dag, 4 juni 1989, verpletterden de Chinese machthebbers demonstrerende studenten onder de rupsbanden van hun tanks op het Plein van de Hemelse Vrede. De vrije wereld had een recept gevonden om het Sovjet-communisme te overwinnen, maar nog geen voor het overwinnen van het Chinese communisme.</p>
      <p sl="pl">De voorrangspositie van de economie blijft het winnen van waarden en mensenrechten. Dat bleek vorig jaar duidelijk toen de machthebbers van de wereld trots verklaarden dat ze de openingsceremonie van de Olympische Spelen in Peking zouden boycotten en vervolgens allemaal hun economische belangen volgden en elkaar verdrongen om vooraan te staan bij de parades, doof voor het hulpgeroep van de onderdrukte bevolking van Tibet.</p>
      <p sl="pl">Ik vrees dat we, als we het opstellen van een resolutie uitstellen, deze zaak ongewenst zullen beperken. Misbruik van de doodstraf is natuurlijk een vreselijke misdaad, maar er zijn ook arrestaties. Mensen worden gedood in werkkampen in China, mensen worden geslagen met knuppels, ze worden gevangen gezet, de vrijheid van meningsuiting wordt onderdrukt, er is censuur. Dat moeten we allemaal terugzien in deze ontwerpresolutie. Het is goed dat de ontwerpresolutie is ingediend, maar het belangrijkste van allemaal is dat de waarden op het gebied van mensenrechten voorrang moeten krijgen op de economie. Dat wens ik iedereen toe.</p>
    </intervention>
    <intervention id="4-275" speaker_id="photo_generic" name="Karel De Gucht" is_mep="True" mode="spoken">
      <p sl="en">lid van de Commissie . − Mijnheer de Voorzitter, ik zou graag allereerst de balans willen opmaken van de betrekkingen tussen de EU en China. Ons beleid jegens China is een beleid van constructieve betrokkenheid. Als twee grote spelers op het wereldtoneel is ons strategisch partnerschap in steeds sterkere mate gericht op het aanpakken van wereldwijde vraagstukken. Een van de centrale doelstellingen van de 12e EU-Chinatop die op 30 november aanstaande gehouden zal worden in Nanjing is dan ook samen te werken om ervoor te zorgen dat de Klimaattop in Kopenhagen een succes wordt en verder om te spreken over de betrekkingen tussen de EU en China, met inbegrip van onderwerpen als de mensenrechten, de financiële en economische crisis en andere internationale kwesties.</p>
      <p sl="en">Bij een strategisch partnerschap hoeven de partijen het echter niet altijd over alles perfect eens te zijn. Het is waar dat Europa en China verschillend denken over een aantal zaken en van mening verschillen, zoals bijvoorbeeld over de mensenrechten en democratie. De kracht van ons partnerschap bestaat erin deze kwesties frank en vrij te kunnen bespreken. Kwesties als mensenrechten, met inbegrip van de doodstraf en naleving van de fundamentele rechten van etnische minderheden, worden systematisch ter tafel gebracht bij elk contact op politiek niveau, met name in het kader van onze mensenrechtendialoog met de Chinese autoriteiten.</p>
      <p sl="en">Dit was tevens het geval tijdens de recente 28e ronde daarvan op 20 november in Peking. We hebben deze kwesties toen zeer openhartig besproken. Zowel de principiële afwijzing van de doodstraf door de EU als haar oproep deze ook in China af te schaffen, worden bij elke gelegenheid zeer nadrukkelijk over het voetlicht gebracht. Dat geldt tevens voor de naleving van de rechten van de etnische minderheden. Ik wil het Parlement nogmaals bevestigen dat wij ook in andere fora, met inbegrip van die op het allerhoogste niveau, het niet zullen nalaten deze onderwerpen aan te blijven snijden.</p>
      <p sl="en">Mijn medecommissaris mevrouw Ferrero-Waldner heeft in maart jongstleden uitgebreid met u gedebatteerd over Tibet. Bij die gelegenheid heeft zij u het EU-standpunt uiteengezet. Ik zou graag nog weer eens een aantal van de essentiële elementen van dit standpunt in herinnering willen roepen. De dialoog tussen de Chinese autoriteiten en de vertegenwoordigers van de Dalai Lama heeft altijd onze steun genoten. Voor de EU zijn de mensenrechten universeel geldig. De toestand in Tibet is dan ook een legitieme bron van zorg voor de internationale gemeenschap. Dit is dan ook het perspectief van waaruit we de situatie in Tibet altijd beoordeeld hebben en deze boodschap brengen we al jaren consequent over aan onze Chinese gesprekspartners. Bij dit alles hebben we tevens altijd uitermate zorgvuldig naar hun standpunten geluisterd.</p>
      <p sl="en">Ook commissaris Ashton heeft hier, in juli nog, haar bezorgdheid geuit over de onlusten in Xinjiang. Bij die gelegenheid heeft zij gezegd het verlies aan mensenlevens te betreuren en haar condoleances overgebracht aan de nabestaanden van de slachtoffers. De EU steunt alle initiatieven ter bevordering van de verzoening in deze regio.</p>
      <p sl="en">De EU respecteert het recht van China om degenen die verantwoordelijk zijn voor het geweld voor de rechter te brengen. Dat neemt niet weg dat zij de doodstraf nog altijd categorisch afkeurt, ongeacht de omstandigheden, en dat zij een groot belang hecht aan het recht op een eerlijk proces. De EU heeft de Chinese autoriteiten met grote regelmaat haar bezorgdheid hieromtrent te kennen gegeven en heeft dat opnieuw gedaan met de twee op 29 oktober en op 13 november uitgebrachte verklaringen, geheel in lijn met de reactie op eerdere soortgelijke situaties. In de verklaringen wordt China opgeroepen om alle nog resterende doodvonnissen met betrekking tot de onlusten in Tibet en Xinjiang om te zetten in gevangenisstraf. Bovendien zal de EU erop blijven aandringen om bij alle volgende rechtszaken naar aanleiding van de onlusten in Tibet en Xinjiang aanwezig te kunnen zijn als waarnemer.</p>
      <p sl="en">We streven allemaal naar een opener en transparanter China dat de internationale standaarden op het gebied van de mensenrechten naleeft en dat samenwerkt bij de aanpak van de wereldwijde problemen. We hadden allemaal goede hoop dat de Olympische Spelen een begin zouden zijn van meer Chinese flexibiliteit met betrekking tot de naleving van de mensenrechten van individuen. Dat hebben we echter tot op heden nog niet te zien gekregen. We moeten verder blijven werken aan verdere uitbouw van ons strategisch partnerschap alsook aan de naleving van de mensenrechten als een onlosmakelijk onderdeel van onze permanente dialoog. De 12e Top van de EU en China in Peking is een uitstekende gelegenheid hiertoe, op een belangrijk moment in ons beider ontwikkeling.</p>
    </intervention>
    <intervention id="4-276" speaker_id="23707" name="De Voorzitter" is_mep="True" mode="spoken">
      <p sl="nl">Het debat is gesloten.</p>
      <p sl="nl">We gaan nu over tot de stemming.</p>
      <p sl="nl">Schriftelijke verklaringen (artikel 149)</p>
    </intervention>
    <intervention id="4-995" speaker_id="28314" name="Anneli Jäätteenmäki" is_mep="True" mode="written">
      <p sl="en">China heeft onlangs de Amerikaanse president Barack Obama uitgezwaaid en zal binnenkort de voorzitter van de Europese Raad, Fredrik Reinfeldt, ontvangen. Wij hebben echter meer actie nodig dan alleen maar diplomatieke gebaren. China heeft zijn eigen volk en de wereld duidelijk gemaakt zich te verbinden aan de mensenrechten, inclusief die van de minderheden die zich binnen zijn grenzen bevinden. De praktijk is echter anders. Onlangs hebben zich een aantal verontrustende incidenten voorgedaan met betrekking tot executies die na dubieuze processen en met buitengewone haast werden uitgevoerd. Dit vond allemaal in het geheim plaats. Er is ook het ernstige geval van de Oeigoerse minderheid die door de Chinese overheid geboortebeperkingen krijgen opgelegd waardoor die bevolkingsgroep langzaam verdwijnt. Aangezien de Europese Unie opkomt voor de rechten van minderheden en de doodstraf verafschuwt, roepen wij de Chinese overheid op de processen openbaar te maken waarin burgers zijn berecht en ter dood veroordeeld en de straffen teniet te doen van degenen die geen eerlijk en open proces hebben gekregen. Wij roepen de Chinese autoriteiten op de rechten te respecteren van minderheden die binnen hun grenzen leven en daarbij de VN-resoluties en hun eigen grondwet na te leven. Wij roepen China ook op de mensenrechten te verbeteren met steun van de internationale gemeenschap.</p>
    </intervention>
    <intervention id="4-277" speaker_id="4260" name="Eija-Riitta Korhola" is_mep="True" mode="written">
      <p sl="fi">Mijnheer de Voorzitter, ik begrijp het misnoegen van enkele collega’s over het feit dat onze ontwerpresolutie inzake China pas na het bezoek van de China-delegatie is gepland en dat zij zo de indruk van een mislukte reis zou kunnen wekken, terwijl de sfeer juist uitstekend was.</p>
      <p sl="fi">Het is de hoop van iedereen dat de samenwerking in een positieve geest wordt voortgezet, zonder echter de feiten uit het oog te verliezen. Diplomatie kan de mensenrechten niet negeren, maar wij hebben diplomatie en kennis van de situatie nodig om die te bevorderen.</p>
      <p sl="fi">Ik was onlangs op bezoek in Pakistan waar ik de president, premier en belangrijke ministers ontmoette om te spreken over de mensenrechten en de strijd tegen het terrorisme. Ik wil zeggen dat het soms ook goed is in onze mensenrechtenresoluties het goede nieuws te vermelden. Een jaar geleden benoemde de nieuwe, democratisch gekozen regering de eerste minister voor Minderheden, die zelf de christelijke minderheid vertegenwoordigt. De regering heeft op dit gebied al veel bereikt: het land heeft een quota van 5 procent voor minderheden in publieke functies ingevoerd, religieuze feesten van minderheden zijn officieel geworden, 11 augustus is de officiële dag van de minderheden geworden en de senaat wil ook een quota van 5 procent voor minderheden invoeren.</p>
      <p sl="fi">Het belangrijkste project heeft betrekking op het verminderen van gewelddadige incidenten. Minderheden vormen samen met moslims lokale inter-faith harmony -comités, die tot doel hebben spanningen tussen de verschillende groepen te verminderen en de dialoog te bevorderen. Er komt een dergelijk comité in 112 regio’s. Op z’n best kunnen zij ook doeltreffend voorkomen dat de taliban er mensen gaan werven. Pakistan is wat de mondiale veiligheid betreft het cruciaalste land. Als de regering erin slaagt met dergelijke vreedzame middelen het terrorisme uit te roeien, dan is het voorbeeld het volgen waard. De situatie moet met belangstelling worden gevolgd.</p>
    </intervention>
  </section>
  <section id="creitem25" title="13. Stemmingen">
    <intervention id="4-279" speaker_id="23707" name="De Voorzitter" is_mep="True" mode="spoken">
      <p sl="nl">We gaan nu over tot de stemming.</p>
      <a text="(Uitslagen en nadere bijzonderheden betreffende de stemmingen: zie notulen)"/>
    </intervention>
  </section>
  <section id="creitem26" title="13.1. Nicaragua (stemming)">
    <intervention id="4-282" speaker_id="22097" name="Véronique De Keyser" is_mep="True" mode="spoken">
      <p sl="fr">namens de S&amp;D-Fractie . − Mijnheer de Voorzitter, ik wil eraan herinneren dat mijn fractie heeft besloten niet deel te nemen aan de stemming om de redenen die ik hiervoor uiteen heb gezet.</p>
      <p sl="fr">Het is dus geen onthouding, maar ook geen deelname.</p>
    </intervention>
    <intervention id="4-283" speaker_id="4260" name="Eija-Riitta Korhola" is_mep="True" mode="spoken">
      <p sl="fi">Mijnheer de Voorzitter, naar mijn mening konden in het debat van zojuist te veel Parlementsleden de hun gegeven spreektijd overschrijden, in sommige gevallen met maar liefst de dubbele hoeveelheid tijd. Ik wil u er vriendelijk op wijzen dat de microfoon zo nodig kan worden afgezet. Dat kan nodig zijn om niet te veel gezamenlijke spreektijd te hoeven verliezen.</p>
    </intervention>
    <intervention id="4-284" speaker_id="23707" name="De Voorzitter" is_mep="True" mode="spoken">
      <p sl="nl">Sommige leden hebben weliswaar twee keer het woord gevoerd, maar nooit binnen één onderwerp. Wat onderbrekingen betreft, ik ben tegenover iedereen mild geweest en heb vandaag geen enkele spreker onderbroken, maar in het vervolg zal ik dat wel doen.</p>
    </intervention>
    <intervention id="4-285" speaker_id="28409" name="Raül Romeva i Rueda" is_mep="True" mode="spoken">
      <p sl="fr">namens de Verts/ALE-Fractie . – Mijnheer de Voorzitter, ik wil benadrukken dat onze fractie wel degelijk aanwezig is, maar dat wij, om dezelfde reden als de Fractie van de Progressieve Alliantie van Socialisten en Democraten in het Europees Parlement, hebben besloten niet aan deze stemming deel te nemen om duidelijk te maken dat wij erop tegen zijn dat het debat heeft plaatsgevonden, evenals de stemming.</p>
    </intervention>
    <intervention id="4-286" speaker_id="4466" name="Ilda Figueiredo" is_mep="True" mode="spoken">
      <p sl="pt">namens de GUE/NGL-Fractie. – Mijnheer de Voorzitter, ons betoog houdt precies hetzelfde perspectief aan. Om de eerder uiteengezette redenen zullen we niet deelnemen aan dit debat … ik bedoel: deze stemming. We hebben wél deelgenomen aan het debat, maar we zullen niet deelnemen aan de stemming, omdat dit, zoals we hebben uitgelegd, geen urgent onderwerp is.</p>
    </intervention>
    <intervention id="4-287" speaker_id="23707" name="De Voorzitter" is_mep="True" mode="spoken">
      <p sl="nl">Dames en heren, ik vraag uw aandacht voor een kleine technische fout in paragraaf 6. De woorden criminal en disciplinary zullen uit deze paragraaf worden geschrapt.</p>
    </intervention>
  </section>
  <section id="creitem27" title="13.2. Laos en Vietnam (stemming)"/>
  <section id="creitem28" title="13.3. China: de rechten van minderheden en de toepassing van de doodstraf (stemming)">
    <intervention id="4-291" speaker_id="2229" name="Bernd Posselt" is_mep="True" mode="spoken">
      <p sl="de">Mijnheer de Voorzitter, neemt u mij niet kwalijk, maar er zit een fout in paragraaf 3 van de Duitse versie en ik verzoek u om dat daar en eventueel ook in alle andere taalversies in orde te maken. Er staat namelijk: “Veroordeelt de executie van de twee Tibetanen en ook van de andere negen Oeigoeren”. Dat klopt natuurlijk niet. Oeigoeren zijn geen andere Tibetanen en Tibetanen zijn geen andere Oeigoeren. Ik verzoek u daarom dit in alle taalversies te corrigeren.</p>
    </intervention>
    <intervention id="4-292" speaker_id="23707" name="De Voorzitter" is_mep="True" mode="spoken">
      <p sl="nl">Mijnheer Posselt, dank u, dat zal gecorrigeerd worden.</p>
    </intervention>
    <intervention id="4-293" speaker_id="23707" name="De Voorzitter" is_mep="True" mode="spoken">
      <p sl="nl">Hiermee is de stemming beëindigd.</p>
    </intervention>
  </section>
  <section id="creitem29" title="14. Rectificaties stemgedrag/voorgenomen stemgedrag: zie notulen"/>
  <section id="creitem30" title="15. Besluiten inzake bepaalde documenten: zie notulen"/>
  <section id="creitem31" title="16. In het register ingeschreven schriftelijke verklaringen (artikel 123 van het Reglement): zie notulen"/>
  <section id="creitem32" title="17. Verzending van de tijdens deze vergadering aangenomen teksten: zie notulen"/>
  <section id="creitem33" title="18. Rooster van de volgende vergaderingen: zie notulen"/>
  <section id="creitem34" title="19. Onderbreking van de zitting">
    <intervention id="4-300" speaker_id="23707" name="De Voorzitter" is_mep="True" mode="spoken">
      <p sl="nl">Ik verklaar de zitting van het Europees Parlement te zijn onderbroken.</p>
      <a text="(De vergadering wordt om 16.25 uur gesloten)"/>
    </intervention>
  </section>
</text>
